<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Pompiliu Tudoran</title>
            <author>Pompiliu Tudoran</author>
         </titleStmt>
         <editionStmt>
            <edition>
               <date>2013-09-08T15:34:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2023-01-28T15:08:59.073226313</date>
            </change>
         </listChange>
      </revisionDesc>
   </teiHeader>
   <text>                         
      <body>
         <author>Pompiliu Tudoran</author>
         <div type="div1">
            <head>
               <anchor xml:id="id_bookmark1"/>În slujba domniei</head>
            <div type="div2">
               <head>
                  <anchor xml:id="id_bookmark2"/>Volumul 1</head>
               <div type="div3">
                  <head>Moara dracilor</head>
                  <p rend="justify">Primăvara venise ceva mai devreme pe plaiurile bănăţene, în acel an al mântuirii, 1616. Ogoarele arate, unele chiar şi semănate, abureau sub soarele molcom, prevestind un an încărcat de bucate. Barem, dacă peste vară turcii de dincolo de Dunăre i-ar fi lăsat în tihnă pe bieţii plugari, s-ar fi bucurat şi ei de mai mult saţ în zilele viforoase ale iernii. Însă, oricum, asta nu stătea în voia oamenilor locului.</p>
                  <p rend="justify">Pe drumeagul ce ducea de la Caransebeş către Mehadia, un călător se legăna în pasul domol al calului, bucurându-se şi om şi dobitoc de razele călduţe ale sfântului soare. După veşminte arăta a fi un oştean în plată, şi după toate semnele se afla cam de multişor în şa. Frâul atârna pe grumazul frumosului armăsar, călăreţul odihnindu-şi stânga, care-i atârna pe lângă trup, în vreme ce cu dreapta se căznea să sufle într-o frunză, aşa cum îşi amintea de pe vremea când era de-o şchioapă. Îi sălta inima de bucurie recunoscând vreun deal, ori vreun dâmb şi chiar falnicii stejari, ce păreau că nu mai crescuseră de când trecuse ultima dată pe acele meleaguri. Se scurseseră mai bine de şapte ani de atunci şi poate că nimeni astăzi nu şi-ar mai da seama, văzându-l pe ditamai oşteanul că este unul şi acelaşi cu fecioraşul răposatului cneaz Iancu de la Borlova, plecat în lume să-şi afle rostul. Dorul după fapte vitejeşti şi mai ales sângele străbunilor lui, cnezi din tată-n fiu, l-au îndemnat să apuce calea armelor, vânturând ţara în lung şi-n lat, până s-a aciuat în Iaşul Moldovei, la curtea măriei-sale Io Ştefan vodă Tomşa. Mulţi îl sfătuiseră să-şi schimbe până şi numele de Marcu, aşa cum îl căpătase din botez, şi să se dea drept sârb, ori neamţ, ca să se poată băga mai lesne lefegiu. Dar el se mândrea cu stirpea lui bănăţeană şi nu vedea pricină să se lepede de un nume ce-l purtau atâţia feciori prin Borlova. De vitejie, apăi avea ce povesti, căci, de când îi lumea, românii din acel colţ de ţară tot cu arma-n mână şi-au păzit ogoarele.</p>
                  <p rend="justify">Ce-i drept, avea o strângere de inimă când se gândea la casa părintească, lăsată de izbelişte după moartea mumă-si, că neamuri apropiate nu prea avea, însă în satul lor nicicând şi nimeni nu s-a lăcomit la bunurile celui plecat vremelnic. Poate că ar mai fi zăbovit prin depărtări, de n-ar fi fost mazilit măria sa vodă Tomşa, chiar în toamna trecută, şi Marcu nu s-a mai încumetat să bată drumurile surghiunului alături de stăpânul său. Nu prea i-a venit la îndemână lui Vodă, când i-a cerut îngăduinţa să se întoarcă acasă, fiindcă domnitorul prinsese mare drag de slujitorul credincios care-i fusese bănăţeanul. „Pas, Marcule, cu mine, că ne-om întoarce iarăşi în ţara Moldovei şi mult bine are să-ţi fie!” îi spusese domnul. „Bucuros mărite stăpân, da în ţara turcului mă înăbuş şi doru' de casă mă sfâşâie.” „D-apăi că şi aici în Iaşi fost-ai departe de satul tău, ş-ai trăit fără năcaz.” „Departe, stăpâne, da tot ţară românească să cheamă că îi, şi nu m-am ştiut înstrăinat, da'n ţară turcească<hi rend="color(#000000)">…</hi>  parcă-i altcum!”</p>
                  <p rend="justify">Vodă nu mai avusese ce spune şi-i dăduse dreptate, oftând din adâncul rărunchilor, căci urma să apuce calea străinătăţii şi cine ştia de se va întoarce vreodată, măcar că asta-i era nădejdea. Marcu însă i-a făgăduit că de-o fi să mai ajungă la domnie, fie în Moldova, fie în Ţara Românească, n-avea să pregete a i se înfăţoşa, ca slugă credincioasă, orişicând l-ar fi chemat. Din toată inima măria-sa l-a îmbrăţişat ca pe un vechi şi credincios tovarăş de luptă, dându-i o bunicică răsplată în galbeni, ca să-şi încropească gospodărie răzăşească prin părţile Banatului, atât de mult lăudate de Marcu. Atunci abia îşi va fi adus aminte feciorul de ochii cei verzi ai Aniţei, codana ce lăcrămase într-ascuns la plecarea lui din Borlova<hi rend="color(#000000)">…</hi>
                  </p>
                  <p rend="justify">Cam aste gânduri îi treceau prin cap drumeţului, simţinându-şi sufletul potolit ca după o grea viforniţă, când bidiviul se opri, ciulindu-şi urechile. Marcu nu se îndoi că cine ştie ce sălbătăciune îl va fi făcut pe cal să rămână-n loc, măcar că nu se spăimânta din orişice. Prinse pe dată frâul, aruncând frunza de la gură, şi trase şi el cu urechea. Într-adevăr, din depărtare se desluşea un tropot, iar pe acele vremuri nu aveai cum şti dacă cel ce-ţi ieşea în cale nu era vreun vrăjmaş. Oricum, paza bună trece primejdia rea, aşa că-şi roti ochii după vreun adăpost trecător. Îşi amintea bine că după dâmbul din dreapta şleaului era pe vremuri Moara Dracilor, de lângă care începea un colţ de pădure, cu desiş încâlcit, unde străinii nu s-ar fi încumetat să pătrundă, iar cei din partea locului îşi făceau cruce şi se îndepărtau de un astfel de loc blestemat, aşa că dădu pinteni îndreptându-se într-acolo.</p>
                  <p rend="justify">Bătrânele ziduri, mucegăite, rămăseseră neschimbate de când le ştia. Un fior îi străbătu şira spinării, aducându-şi aminte cum în copilăria lui se povestea că vârcolacii şi strigoii de la Moara Dracilor sugeau sângele celor ce cutezau să le tulbure liniştea; şi se mai zvonea că mulţi oameni şi-au pierdut minţile, după un popas în acel loc înfricoşător. Dar nu de teamă ocoli el zidurile, ci spre a-şi priponi calul în desişul lăstărişului, îndepărtându-l cât mai mult de drumul-mare. Ajuns în umbra copacilor ce încă nu înfrunziseră deplin, fu nevoit să se afunde mai adânc în pădure, apoi, tiptil, făcând cale întoarsă, se pitulă după o tufă mai răsărită. Dinspre miazăzi, se auzea acum destul de bine goana cailor.</p>
                  <p rend="justify">N-avu prea mult de aşteptat, că pe dată se iviră câţiva călăreţi şi, ca un făcut, încetiniră tocmai în dreptul lui, de parcă ar fi căutat şi ei un loc de popas mai ferit. Pâlcul se opri şi cel din frunte arătă cu braţul zidurile morii, apoi cu toţii se zoriră spre locul blestemat. Marcu se lipi cu burta de pământ, fiindcă noii veniţi erau cinci, deşi unul dintre ei atârna de-a lungul şeii, legat cobză. Ajunşi între ruine, ceilalţi îl traseră pe nevolnic doborându-l la pământ şi făcându-l să icnească de durere. După veşminte, Marcu înţelese că era vorba de un închinător al profetului.</p>
                  <p rend="justify">—  Stăm o vreme, spuse deodată cel ce venise în frunte şi părea căpetenie. Ai lui or să treacă fără să le dea prin cap că suntem aici, după care tăiem calea prin spate şi ne strecurăm în pădure.</p>
                  <p rend="justify">Oşteanul pricepu totul, întrucât vorbeau sârbeşte, limbă ce nu-i era necunoscută. Îi venea chiar să se dea pe faţă, căci dacă străinii s-ar fi ţinut de vorbă să treacă prin pădure i-ar fi văzut calul şi s-ar fi dat astfel în vileag. Căpetenia părea a fi un haiduc spătos şi Marcu îi cunoştea pe aceşti oameni, care veşnic se încrâncenau cu păgânii. Aşa că n-aveau decât să-l spânzure pe turc, ori să-i facă ce vor fi poftit, nu era treaba lui.</p>
                  <p rend="justify">—  Mirko, zise unul, ce-ar fi să rămânem cu păgânul numai doi inşi, iar ceilalţi să fugă mai departe, încât urmăritorii să nu-şi dea seama că ne-am oprit.</p>
                  <p rend="justify">Marcu se uită la cel ce vorbise, socotind că nu era prost deloc, căci era firesc ca urmăritorii să mai tragă şi cu urechea din când în când, spre a-şi da seama încotro s-o apuce.</p>
                  <p rend="justify">—  Bine ar fi precum spui, măi Koceo, încuviinţă Mirko. Vezi tu, frate, că şi-aşa suntem cam puţinei de-ar fi să ne înfruntăm cu spahiii<hi rend="color(#000000)">…</hi>
                  </p>
                  <p rend="justify">—  Atunci n-avem decât să-l spintecăm pe turc, îl dosim aici printre pietre şi când s-or linişti lucrurile îl ducem în desagă baronului, se băgă în vorbă un altul.</p>
                  <p rend="justify">—  Stanko, tu ai face mai bine să-ţi mai ţii fleanca, i-o reteză Mirko. Uneori vorbeşte gura fără tine! Deocamdată eu poruncesc, şi voi aşa să faceţi precum zic!</p>
                  <p rend="justify">—  Spuneam şi eu aşa<hi rend="color(#000000)">…</hi>, încercă Stanko să se apere.</p>
                  <p rend="justify">Nimeni nu-i răspunse. Se aşternu o linişte parcă sporită de apa clipocindă a pârâiaşului. Dar îndată urechile ciulite prinseră dinspre miazăzi şi tropotul înăbuşit dar crescând al urmăritorilor. Gemetele prinsului îl făcură pe Mirko să se încrunte, iar după o clipită de gândire zise încet:</p>
                  <p rend="justify">—  Koceo, socot că tu ai cugetat bine, aşa că vei rămâne cu păgânul, iar după ce osmanlâii s-or pierde în depărtare, te tragi frumuşel prin spatele morii, şi dincolo de deal te-om întâmpina şi noi.</p>
                  <p rend="justify">—  Singur?! se miră Kocea. Numai eu cu ăsta<hi rend="color(#000000)">…</hi>  aici în Moara Dracilor?!</p>
                  <p rend="justify">—  Nu care cumva ţi-o fi teamă? râse batjocoritor Stanko.</p>
                  <p rend="justify">—  Atunci rămâi şi tu, viteazule, hotărî Mirko, ţintuindu-l pe cel ce vorbise mai înainte.</p>
                  <p rend="justify">Marcu îşi dădu seama că haiducii trebuie să fi fost de prin partea locului, de vreme ce cunoşteau faima blestemată a morii. I se păru chiar că l-ar cunoaşte pe Mirko, însă nu-şi putea aduce aminte de unde. Era cât pe ce să se dea la vedere, dar se răzgândi auzind caii urmăritorilor în dreptul morii. Nu rămaseră, de fapt, decât Kocea, Stanko şi prinsul, că ceilalţi doi se grăbiseră să-i amăgească pe turci, atrăgându-i pe alte urme. Stanko scoase un cuţitoi ciobănesc de la brâu şi aplecându-se asupra turcului i-l propti în beregată, scrâşnind:</p>
                  <p rend="justify">—  Dacă scoţi un singur cuvânt, te-am spintecat ca pe berbeci, câine!</p>
                  <p rend="justify">Nenorocitul, chiar să fi avut de gând sa dea de ştire alor săi, tot nu mai putea face nimic, căci genunchiul greu al haiducului abia de-i îngăduia să mai răsufle. Abia după ce pâlcul de călăreţi trecu, precum o vijelie, stârnind nori de praf, Stanko slăbi strânsoarea şi îşi puse din nou cuţitul la cingătoare, rânjind mulţumit:</p>
                  <p rend="justify">—  Te temi, liftă spurcată! Se vede treaba că ţii la sufletul tău nelegiuit!</p>
                  <p rend="justify">—  Apă! se rugă prinsul, clămpănind din fălci. Pentru Dumnezeu, daţi-mi o gură de apă!</p>
                  <p rend="justify">Auzindu-l vorbind sârbeşte ca şi ceilalţi, Marcu îşi întări gândul că era vorba de vreun turcit de-al lor, pe care voiau să se răzbune. Dădu să se tragă binişor, să plece, fiindcă în astfel de răfuieli nu era bine să te amesteci, dar<hi rend="color(#000000)">…</hi>  deodată simţi că i se urcă sângele în cap, văzând cum Stanko începu a-şi face nevoile stropind faţa nefericitului rob.</p>
                  <p rend="justify">—  Asta-i apă pentru voi, nemernicilor! hohotea el, în vreme ce turcul căuta să-şi ascundă faţa în ţărână.</p>
                  <p rend="justify">Fără să mai judece dacă bine face au ba, Marcu se repezi cu sabia în mână asupra celor doi haiduci, răcnind năprasnic:</p>
                  <p rend="justify">—  Netrebnicilor! Feciori de căţea! Nu vi-i ruşine să batjocoriţi o fiinţă omenească? Pe amândoi vă spintec, ticăloşilor!</p>
                  <p rend="justify">Prigonitorii holbară ochii cât cepele, fără a scoate o vorbă. În mintea lor, oşteanul, nu putea fi altul decât Satana, stăpânul locului, aşa că începură grăbit a-şi face cruce. O licărire de nădejde se aprinse în ochii celui legat, dar nu zise încă nimic, neştiind ce gânduri avea străinul.</p>
                  <p rend="justify">—  Tu, spurcăciune, se adresă Marcu lui Stanko, adă apă curată din pârâu şi spală faţa ce-ai batjocorit-o!</p>
                  <p rend="justify">Nemaiaşteptând vreun alt îndemn, haiducul se repezi să îndeplinească porunca „necuratului” ce se încăpăţâna să nu piară în faţa potopului de cruci pe care şi le făceau cei doi. Ba, pentru a se împăca cu „morarul dracilor” îi dădu şi de băut păgânului, ştiind el prea bine că turcu-i frate cu dracu de când lumea.</p>
                  <p rend="justify">—  Poate porunceşti, stăpâne, să-i desfac şi legăturile? mai întrebă el cu slugărnicie. Şi fără să mai aştepte răspunsul, cu lovitura lui măiastră de cuţit, pe loc îl liberă pe prins.</p>
                  <p rend="justify">—  Tu ai vrut-o! ridică nepăsător din umeri Marcu. Dar dacă-i pe aşa, ia dă hangerul acela, şi tu, Kocea, aşijderea!</p>
                  <p rend="justify">Auzindu-se chemat pe nume, acesta îşi făcu semnul crucii înainte de a-i înmâna toate armele ce le avea, apoi, ca pentru sine, îşi luă curajul să scuipe: „Piei, satano!”</p>
                  <p rend="justify">—  Lasă, că nu-s chiar dracul, zâmbi Marcu, înţelegând groaza ce stârnise în sufletele celor doi. Treaba voastră ce veţi face cu turcitul şi unde aveţi să-l căraţi.</p>
                  <p rend="justify">—  Rogu-te străine milostiv, îndrăzni şi turcul. Ascultă-mă şi pe mine, că mare răsplată vei căpăta de mă scapi de la acest năcaz. Ajută-mă să ajung în cetatea Tamasvarului şi te voi acoperi, cu aur.</p>
                  <p rend="justify">—  N-am trebuinţă de banii tăi, căci asta ar însemna multe lacrimi şi sânge din partea creştinilor.</p>
                  <p rend="justify">—  Dar eu nu sunt turc, ci creştin! se oţărî prinsul, şi ca s-o dovedească îşi făcu şi el o cruce mare, zicând: „Mărire tatălui şi fiului şi spiritului sfânt, acum şi pururea şi-n vecii vecilor, amen!”</p>
                  <p rend="justify">—  Te pomeneşti că-i fi vreun popă papistaş, râse Marcu.</p>
                  <p rend="justify">—  Popă nu-s, doar catolic morlac, fu răspunsul.</p>
                  <p rend="justify">—  Atunci, pentru ce te-ai mascat în turc şi cum de te-au legat? Ori lor nu le-ai spus că eşti creştin?!</p>
                  <p rend="justify">—  Vezi-bine că n-au ţinut seamă de vorbele mele, fiindcă-s nişte tâlhari năimiţi de vrăjmaşii mei. Am astfel de veşminte fiindcă mă aflu în slujba împărăţiei, mare dregător al padişahului<hi rend="color(#000000)">…</hi>
                  </p>
                  <p rend="justify">—  Dracu să te ia, că nu mai înţeleg nimic! Până acu mi-ai bălmăjit că ai fi creştin şi deodată o-ntorci că eşti omul sultanului. Cum vine asta?</p>
                  <p rend="justify">—  Minte, stăpâne, dădu cu gura Kocea, care mai prinsese curaj, văzând că prinsul nu se bucura de prea mare cinste la străin.</p>
                  <p rend="justify">—  Jur pe rănile Mântuitorului că nu mint, om bun! Eu sunt Gaşpar din Gradaţ, şi poate că vei fi auzit de mine, ori de neamul meu.</p>
                  <p rend="justify">—  De auzit, drept să-ţi spun, n-am auzit nicicând de tine, dar de morlaci, nu zic că nu. Numai că mie-mi place vorba limpede, iar vorbele tale<hi rend="color(#000000)">…</hi>
                  </p>
                  <p rend="justify">Se opri pe dată, căci armăsarul ascuns prinse să necheze, aşa cum făcea ori de câte ori cineva străin îi dădea târcoale. Nu-i mai băgă în seamă pe cei de faţă şi începu să alerge spre cal, sărind peste un morman de cărămizi, însă abia de mai auzi deznădăjduita chemare a lui Gaşpar, „nu mă lăsa!”, când se pomeni cu o izbitură în moalele capului. Îl lovise cineva de după ruine, apoi încă o lovitură în burtă şi îşi pierdu firea. Prăvălit la pământ, mâini zdravene îl priponiră îndată cu legături straşnice.</p>
                  <p rend="justify">—  Bine c-aţi sosit la vreme, fraţilor! se bucură Kocea, în vreme ce Stanko izbea cu cizma în coastele prinsului.</p>
                  <p rend="justify">—  Ce-ai crezut, mă, că ai să scapi de mine? scrâşnea el furios printre lovituri. Nici frate-tău, dracu, nu te-a putut smulge din mâinile mele, spurcăciune! O să te belesc!</p>
                  <p rend="justify">—  Ajungă-ţi, Stanko! se răsti Mirko, fiindcă el era cel care îl doborâse pe Marcu. Ţi-am spus că vreau să-l ducem viu domnului baron. Nu ştiu ce ţi-o fi căşunat pe el, că doar nu-l cunoşti. Dar ăsta cine mai e?! întrebă apoi, dând cu piciorul în foalele lui Marcu, care-şi venise în simţire şi se zvârcoli, căutând să-şi mai slăbească legăturile.</p>
                  <p rend="justify">—  Noi crezurăm că-i chiar „ducă-se pe pustie”, dar ne-am înşelat, după cum văd că zace, răspunse Kocea linguşitor. Se vede că tu şi pe ciraci îi înfrângi!</p>
                  <p rend="justify">—  După port, pare a fi oştean în leafă, dar de unde s-a ivit?! Cine eşti? îl întrebă Mirko, în vreme ce Marcu deschisese ochii şi-l străfulgera cu privirea.</p>
                  <p rend="justify">—  Dar v-am spus o dată că nu mă amestec în trebile voastre, aşa că faceţi bine şi daţi-mi drumul să-mi văd de drum! îl înfruntă Marcu.</p>
                  <p rend="justify">—  Eşti sârb? Văd că ne ştii limba, zise căpetenia haiducilor, neluând în seamă furia tânărului.</p>
                  <p rend="justify">—  Sunt român şi-s feciorul răposatului cnez Iancu de la Borlova, despre care poate vei fi auzit.</p>
                  <p rend="justify">—  Cum de nu! Numai că, vezi tu, cel despre care spui de mult şi-o isprăvit zilele prin ţara leşască, aşa că nu mă îmbrobodeşti pe mine, răspunse tăios Mirko. Iar dacă-i aşa precum zici, pentru ce ai vrut să-l slobozi pe prinsul nostru?</p>
                  <p rend="justify">—  Nici vorbă! M-am mâniat numai pentru că omul tău l-a batjocorit, legat fiind şi de mâini şi de picioare, altminteri nici nu m-aş fi arătat la faţă.</p>
                  <p rend="justify">—  Oricum, am auzit câte ceva din cele ce vorbişi cu păgânul. Din astă pricină, nu te mai pot slobozi, ci te vom duce acolo unde trebuie şi care-ţi va fi soarta altul s-o hotărască. Acum, că ştii pe cine ducem, nu se mai poate!</p>
                  <p rend="justify">Cu toate zvârcolirile lui Marcu, acesta fu săltat pe propriul cal şi legat, timp în care Stanko îi împinse pe furiş câteva ghionturi, înjurându-l printre dinţi. Cu Gaşpar priponit în acelaşi fel şi cu Mirko în frunte, întreaga ceată o apucă prin lăstăriş şi Marcu se văzu întors din cale, la numai câteva ceasuri de drum până acasă. Noroc că nu l-au scotocit prin veşminte, că l-ar fi uşurat şi de bănetul ce-l avea după cei şapte ani în slujba domniei.</p>
                  <p rend="justify">Îşi aruncă privirea împrejur, pe cât îi îngăduia strânsoarea, şi-l zări pe tovarăşul lui de suferinţă prăbuşit pe grumazul calului, părând că nu-şi mai venise în simţiri. „Sărmanul, îşi zise, poate că o fi într-adevăr creştin şi s-a travestit astfel ca să scape de vreo belea”. Îl observă însă căznindu-se de zor să-şi taie legăturile de la mâini, cu ajutorul unei întărituri de fier de la oblânc. Socoti că n-ar fi fost rău să şi-l facă prieten şi, cum o rupea binişor pe limba profetului, îl întrebă în şoaptă:</p>
                  <p rend="justify">—  Şi pe urmă ce-ai să faci?</p>
                  <p rend="justify">Gaşpar săltă capul şi-i zâmbi cu prietenie, de parcă s-ar fi cunoscut de când lumea.</p>
                  <p rend="justify">—  De-aş avea o spadă, altcum aş vorbi cu tâlharii ăştia!</p>
                  <p rend="justify">Spusese asta cu glas tare, anume ca să-şi dea seama dacă vreunul din cei patru ar fi putut să priceapă ce vorbeau.</p>
                  <p rend="justify">—  Ia mai tacă-vă fleanca! se răsti haiducul de lângă el. Ziceţi că sunteţi creştini, dar ciripiţi păgâneşte!</p>
                  <p rend="justify">—  Se vede că nu ne înţeleg, zise Marcu, satisfăcut de încercarea morlacului.</p>
                  <p rend="justify">—  Atunci fă cumva să te apropii de mine, că eu m-am dezlegat<hi rend="color(#000000)">…</hi>
                  </p>
                  <p rend="justify">Un nou val de sudălmi veni de la străjeri, dar Mirko îi potoli.</p>
                  <p rend="justify">—  Lăsaţi-i să vorbească în voie, că după ce or da ochii cu domnu baron n-or mai şti cum să tacă.</p>
                  <p rend="justify">Haiducii rânjiră, amintindu-şi de vestitul baron Czobor, „beutorul de sânge păgânesc”, ba chiar şi de altă lege, fiindcă luminăţia-sa nu prea stă să aleagă.</p>
                  <p rend="justify">—  Dă-te cât mai lângă mine, urmă Gaşpar cu prefăcută voce plângăreaţă, ca şi când s-ar fi văitat. Eu aveam un pumnal la coburi şi, de nu mi l-au luat, îţi tai legăturile de la mâini, dar să nu te dai de gol, ci să te prefaci că încă mai eşti în laţuri. Când am să-ţi spun eu, sări asupra tâlharului de lângă tine şi smulge-i spada. Pe urmă ne-om descurca noi. Ai grijă!</p>
                  <p rend="justify">Marcu nu era fricos de felul său, dar cutezanţa morlacului i se păru din cale-afară. Oricum, nu avea de ales. „Numai de-ar fi cuţitul la locul lui!”, gândi în vreme ce se apropiase de Gaşpar. Îşi simţi mâinile slobode, tocmai pe când Kocea se răstea la ei să nu mai meargă aşa de aproape. Se auzi apoi un răcnet de moarte din pieptul lui Stanko, prăbuşit cu inima străpunsă de pumnalul morlacului, în vreme ce Marcu, smulgând spada străjerului de lângă el, îi reteză capul dintr-o lovitură, cu propria lui armă.</p>
                  <p rend="justify">Totul s-a desfăşurat cât ai bate din palme, încât ceilalţi au rămas împietriţi, pe când cei doi cutezători, dând pinteni cailor, s-au năpustit printre ei ca două năluci, făcându-se nevăzuţi.</p>
                  <p rend="justify">—  Ce-a mai fost şi asta?! întrebă Mirko, făcându-şi cruce.</p>
                  <p rend="justify">—  Doamne apără! bolborosi şi Kocea, cu ochii năuciţi. Ce să fie? Tartorul care se dădea drept feciorul cnezului din Borlova<hi rend="color(#000000)">…</hi>  l-a înşfăcat pe turc şi l-a dus cu el<hi rend="color(#000000)">…</hi>  că făptură omenească n-ar fi fost în stare de asemenea ispravă<hi rend="color(#000000)">…</hi>
                  </p>
                  <p rend="justify">—  Am ştiut eu că feciorul acela îi mort de mult, se înfioră şi Mirko, uitându-se îngrijorat împrejur.</p>
                  <p rend="justify">Abia atunci îşi dădură seama că tovarăşii lor, ucişi, se bălăngăneau încă pe caii care păşeau nestingheriţi alături, de parcă nu s-ar fi petrecut nimic deosebit.</p>
                  <p rend="justify">—  Dumnezeu să ne ţină, frate dragă, făcu Mirko, dar cu asemenea plăsmuiri ale iadului eu n-am să mă mai pun la încercare. Domnul baron n-are decât să-şi năimească alţi oameni, că eu unul nu mă mai bag!</p>
                  <p rend="justify">—  Nici eu! şopti Kocea, închinându-se din nou.</p>
               </div>
               <div type="div3">
                  <head>SOLUL ÎMPĂRATULUI.</head>
                  <p rend="justify">Cetatea Cladovei se afla la porţile de miazăzi ale Transilvaniei, având în grijă să împiedice orice încălcare a vrăjmaşului care ar veni din părţile bănăţene. E drept că tot aşa de bine ar fi prins şi celor din Banat, pentru a stăvili năvălirile din miazănoapte, către plaiurile lor. Pe acele vremuri însă, cetatea supusă alteţei-sale ilustrissime Bethlen Gabor, principele Transilvaniei, şi condusă de vestitul căpitan Decsy Iozsef, om de mare credinţă, nu era falnică şi nici vestită ca altele, dar nu o dată s-au bătut turcul cu neamţul râvnind la stăpânirea ei. Poate şi din astă pricină, multe solii şi dintr-o parte şi din alta şi-au încrucişat drumurile printre zidurile cetăţii.</p>
                  <p rend="justify">Aşa se întâmplase şi în acea primăvară timpurie din 1616, când Decsy l-a primit cu toată cinstea pe căpitanul Hans Oster, omul de taină al sfetnicului împărătesc Ulrich von Butting. Ospeţindu-l ca o gazdă bună ce se afla, căpitanul cetăţii poate că s-ar fi şi despărţit de el ca buni prieteni, dacă a doua zi n-ar fi venit de la Deva baronul Czobor Istvan. Întâmplările de mai apoi au curmat însă acest firav început de prietenie între cei doi ostaşi. Baronul avea faimă de om crud şi nu se ivea decât în împrejurări întotdeauna urmate de moarte.</p>
                  <p rend="justify">Abia descălecat, Czobor întrebă de căpitanul austriac şi porunci să-i fie înfăţişat chiar în odaia de lângă temniţă, unde, cu sprijinul gâdelui Ioska, osândiţii mărturiseau şi ce nu visaseră măcar. Decsy, la rândul său, fu nevoit să ia parte la astă cercetare grabnică, după cum se cuvenea unei slugi credincioase a prinţului, dar mai cu osebire pentru a lua seamă în viitor cum trebuiau primiţi unii străini în cetatea Cladovei.</p>
                  <p rend="justify">Legat de mâini şi de picioare, în scripeţi, nefericitul Oster urma a fi întins din încheieturi ori de câte ori Czobor făcea semn cu mâna spre Ioska-gâdele.</p>
                  <p rend="justify">—  Acum poate ai să-ţi aduci aminte! zise batjocoritor Czobor către chinuit, după cea dintâi întindere.</p>
                  <p rend="justify">Neobişnuit cu durerea, austriacul începu a spune tot ce ştia, uimindu-l chiar şi pe baron cu câtă uşurinţă îşi „dădu-se drumul” acest boieraş de curte.</p>
                  <p rend="justify">—  Trebuia să întâmpin solul turcesc care vine la Praga, pentru a-mi da o scrisoare<hi rend="color(#000000)">…</hi>
                  </p>
                  <p rend="justify">—  Ce scrisoare?</p>
                  <p rend="justify">—  Nu ştiu!</p>
                  <p rend="justify">Czobor făcu semn călăului şi un urlet străbătu încăperea.</p>
                  <p rend="justify">—  Ţi-ai adus aminte?</p>
                  <p rend="justify">—  Jur că n-am habar, se tângui solul împărătesc. Aveam însă a-i da de ştire că i se pregăteşte o capcană, iar eu trebuia să iau de la el scrisoarea ca nu cumva să cadă pe alte mâini.</p>
                  <p rend="justify">—  Despre ce capcană vorbeşti?</p>
                  <p rend="justify">—  Cine anume a întins-o eu n-am de unde şti, dar era vorba să fie ucis pe lângă Belgrad. Stăpânul meu, domnul conte, aflând din vreme l-a povăţuit să treacă Dunărea pe la Severin şi să apuce drumul Banatului, dar se vede că au aflat în răstimp şi vrăjmaşii noştri şi acum îl aşteaptă la Gyula<hi rend="color(#000000)">…</hi>
                  </p>
                  <p rend="justify">—  Cui să-i fie de trebuinţă viaţa turcului?! gândi Czobor cu glas tare. Nu minţi? şi mai făcu un semn către călău.</p>
                  <p rend="justify">—  Nuuu! răcni Oster. Jur pe Sfânta Fecioară că am spus adevărul!</p>
                  <p rend="justify">—  Atunci, spune cine-i sunt duşmanii!</p>
                  <p rend="justify">—  Veneţienii! Ei nu vor pace între noi şi turci şi solul nu trebuie să ajungă la curte. Ucigându-l în drum, vor da vina pe noi, iar sultanul, mânios, va porni iarăşi la bătaie. Dacă nu l-au putut atrage pe la sârbi, îl vor omorî la Gyula.</p>
                  <p rend="justify">—  Da, bine gândit! mormăi baronul. Dar scrisoarea?</p>
                  <p rend="justify">—  Aveam s-o duc domnului conte, fără s-o desfac.</p>
                  <p rend="justify">—  Şi nu ştii despre ce e vorba în ea?</p>
                  <p rend="justify">—  Jur<hi rend="color(#000000)">…</hi>
                  </p>
                  <p rend="justify">—  Lasă jurămintele că nu ţi-s de folos. Ia mai saltă-l Ioska!Un vaiet prelungit şi sângele parcă fugise de pe faţa bietului Oster, albă ca varul, fie de durere, fie de spaimă.</p>
                  <p rend="justify">—  Nu ştiu! bolborosi chinuitul.</p>
                  <p rend="justify">—  Să zicem că te cred, dar spui că von Butting te-a trimis?</p>
                  <p rend="justify">—  Da.</p>
                  <p rend="justify">—  Împăratul ştie?</p>
                  <p rend="justify">—  De la majestatea-sa e scrisoarea.</p>
                  <p rend="justify">—  Ahaa, câine! Ziceai că nu ştii ce scrie în ea!</p>
                  <p rend="justify">—  N-aveam cum să aflu, fiindcă nu mi s-a spus şi eu n-am văzut-o niciodată, se grăbi să răspundă bietul sol.</p>
                  <p rend="justify">Baronul rămase o vreme pe gânduri, spre nedumerirea lui Ioska, fiindcă nu era obişnuit să dea osânditului răgaz să răsufle. Totuşi Czobor nu-i mai făcu semn, ci îl întrebă pe Oster:</p>
                  <p rend="justify">—  Turcul te cunoaşte? Te-a văzut vreodată?</p>
                  <p rend="justify">—  Ba!</p>
                  <p rend="justify">—  Atunci, cum era să ştie cine eşti şi să-ţi înmâneze scrisoarea? Aveţi vreo înţelegere, vreun semn anume?</p>
                  <p rend="justify">—  Da! Eu trebuie să-i dau un inel al domnului conte von Butting şi să-i spun „Gradatz”, iar el să-mi răspundă „Ulrich”, după care prin viu grai să-i cer scrisoarea majestăţii-sale şi să-l previn de primejdia de la Gyula.</p>
                  <p rend="justify">—  Ala-i inelul, de pe mâna ta?</p>
                  <p rend="justify">—  Da! răspunse nefericitul aruncându-şi privirea spre inel, parcă mirat că i-a mai rămas pe deget.</p>
                  <p rend="justify">—  Ioska, dă-mi-l! porunci baronul.</p>
                  <p rend="justify">Călăul rânji a mulţumire şi cu un cuţitoi reteză degetul dintr-o singură mişcare, vrând să-şi arate dibăcia. Răcnetul solului umplu din nou încăperea, în vreme ce ucenicii gâdelui puneau păcură pe rana deschisă spre a-i opri sângele.</p>
                  <p rend="justify">—  La Gyula? urmă Czobor, de parcă ar fi stat de vorbă la un pahar de vin, te întreb dacă la Gyula tot veneţienii îl aşteaptă?</p>
                  <p rend="justify">Oster nu mai avu putere decât să încuviinţeze din cap, dar baronul, nemulţumit, făcu din nou semn.</p>
                  <p rend="justify">—  Jur pe rănile Domnului că nu ştiu altceva, gâfâi austriacul sfârşit de durere.</p>
                  <p rend="justify">—  Aşa se pare! conchise Czobor. Ioska, saltă-l de tot!</p>
                  <p rend="justify">Un urlet neomenesc îl făcu pe căpitanul cetăţii să-şi astupe urechile, căci gâdele trăsese scripeţii până i-a smuls nenorocitului amândouă braţele deodată, iar trupul chinuit se prăvăli fără viaţă în celelalte legături. Decsy nu era milos de felul său, dar era om drept şi cuteză să-l întrebe pe baron:</p>
                  <p rend="justify">—  Nu mărturisise oare tot ce ştia?</p>
                  <p rend="justify">—  Ba, tocmai! De aceea nu mai aveam nevoie de el.</p>
                  <p rend="justify">Călăul aşteptă cuviincios să termine vorba căpitanul, apoi îl întrebă pe baron:</p>
                  <p rend="justify">—  Vreţi să-l trezesc?</p>
                  <p rend="justify">—  Nu! Fă-l bucăţele şi dă-l câinilor! N-ai auzit că şi dumnealui, căpitanul Decsy, este de părere că a spus tot ce ştia?</p>
                  <p rend="justify">—  Am înţeles, înălţimea-ta, rânji ţiganul lingându-şi buzele subţiri când simţi punga burduşită aruncată de baron.</p>
                  <p rend="justify">Ieşind din încăpere, Czobor întinse degetul însângerat cu inelul spre Decsy, care se trase scârbit înapoi.</p>
                  <p rend="justify">—  Scoate-l şi spală-l bine, că doară n-o să-l arătăm turcului chiar aşa! Apoi, văzând privirea oşteanului, baronul adăugă zâmbind: Să nu mă crezi o fiară însetată de sânge, cum mi s-a dus vestea, dar nu era să-i dau drumul acasă, să se plângă de ce-a păţit. Ba, pot spune că am făcut o faptă milostivă, scurtându-i chinurile.</p>
                  <p rend="justify">Decsy încuviinţă în tăcere, fiindcă dacă ar fi deschis gura nu şi-ar mai fi putut stăpâni nodul din gât, şi n-ar fi fost pe placul oaspetelui crăiesc să vadă ce mâncase el, chiar şi cu o zi mai înainte. Vru să plece, chipurile să-şi facă nevoile, dar Czobor îi spuse că mai are nevoie de el.</p>
                  <p rend="justify">—  Caută-mi pe dată un om de credinţă, să-l pot trimite în locul lui Oster, dar să mi-l aducă pe turc legat burduf, aici ori la Caransebeş!</p>
                  <p rend="justify">—  Întâmplător, răspunse căpitanul, am chiar acuma la mine un haiduc sârb, fost cătană împărătească. Pentru bani buni, ar încerca să-l prindă şi pe paşa de la Buda.</p>
                  <p rend="justify">—  De bună-seamă că am să-l răsplătesc şi chiar bine de tot, numai treabă să facă. Cheamă-l să-l văd şi eu!</p>
                  <p rend="justify">După o vreme, răstimp în care baronul se ospătase cu câteva bucăţi de pastramă de căprior stropite cu pălincă, se înfăţişă un vlăjgan spătos, îmbrăcat ca oamenii de la munte.</p>
                  <p rend="justify">—  Eu îs Mirko, luminăţia-ta! se închină el scurt.</p>
                  <p rend="justify">—  Uite ce-i, feciorule, zise Czobor scobindu-şi dinţii cu unghia. Pe lângă bani, eu îţi pot înlesni şi iertarea tuturor fărădelegilor ce ai făptuit până acum, de mă slujeşti cu credinţă şi pricepere.</p>
                  <p rend="justify">—  Dar eu îs cinstit, măria-ta! Domnu căpitan Decsy mă ştie doar<hi rend="color(#000000)">…</hi>
                  </p>
                  <p rend="justify">—  Nu-mi pasă! Faci cum ştii, chiar şi moarte de om la nevoie, dar mie să-mi aduci, mort-copt, pe un dregător păgân pe care ţi-l voi spune eu.</p>
                  <p rend="justify">—  N-are să fie treabă lesnicioasă, înălţimea-ta<hi rend="color(#000000)">…</hi>
                  </p>
                  <p rend="justify">—  Eu nu mă tocmesc! îţi dau cât îmi ceri şi se-nţelege că de mi-l aduci viu capeţi şi mai mult. Lesne nu-i, vezi-bine, fiindcă trebuie să-l smulgi din mijlocul câtorva sute de spahii, dar de izbuteşti, te îmbogăţesc!</p>
                  <p rend="justify">—  Te descurci tu, Mirko, doar n-ai să mă dai de ruşine faţă de domnul baron, se băgă şi Decsy în vorbă. Tu cu oamenii tăi ţineţi piept şi unei oştiri turceşti, la nevoie! îl mai lăudă el.</p>
                  <p rend="justify">—  De, ştiu şi eu? săltă din umeri haiducul.</p>
                  <p rend="justify">—  Ai să capeţi ceva semne anume şi când vei da faţă cu păgânul va crede că eşti de-al lor, spuse şi Czobor. Are să meargă după tine, unde vei pofti, dacă-l păcăleşti. Totul este să-l scoţi dintre ostaşii lui. Ce zici?</p>
                  <p rend="justify">—  Aşa parcă îmi mai vine la socoteală! se învoi Mirko. Însă ar mai fi o hibă: nici eu şi nici tovarăşii mei nu cunoaştem boabă din spurcata lor limbă. Cum avem să ne înţelegem?</p>
                  <p rend="justify">—  După câte ştiu eu, răspunse baronul, turcu-i sârb. Da, să nu te miri! E în slujba sultanului, şi se zice că ar fi rămas creştin papistaş şi că vorbeşte sârbeşte ca şi tine.</p>
                  <p rend="justify">—  Dacă-i aşa, va fi fiind vreun croat, că ăia se închină papii, dar oricum, ne-om înţelege noi! Când trebuie să plec?</p>
                  <p rend="justify">—  Pe dată. Dar bagă bine de seamă, de te-or prinde, să nu cumva să pomeneşti numele nostru, că nu mai ai scăpare, ori de la el ori de la mine!</p>
                  <p rend="justify">—  Eu zic să-l dovedesc, că doar de-aia mă duc! făcu morocănos haiducul, dar, de-o fi aşa precum zici, să n-ai grijă măria-ta, că mi-oi ţine gura. Unde să ţi-l aduc?</p>
                  <p rend="justify">—  La Caransebeş, la hanul lui Tănase-olahul. Şi vezi, nu mă face să te aştept zile în şir.</p>
                  <p rend="justify">—  Prea-bine! şi Mirko plecă îndesându-şi căciula pe cap, după ce se înţeleseră şi asupra răsplăţii.</p>
                  <p rend="justify">Chiar de a doua zi plecă şi baronul, spre uşurarea lui Decsy, care, pe lângă merinde şi beutură, îi mai dădu şi o roată de cătane să-l însoţească. Ajuns la Caransebeş, abia îşi rânduise oamenii prin cămările hanului, unii chiar şi prin târg, că se pomeni cu Mirko, venindu-i cu mâna goală.</p>
                  <p rend="justify">—  Ce făcuşi, nenorocitule? Nu l-ai prins?</p>
                  <p rend="justify">—  Ba, de prins l-am prins eu, numai că l-am scăpat!</p>
                  <p rend="justify">—  Cum vine asta?!</p>
                  <p rend="justify">—  Păi, luminăţia-ta nu mi-ai spus că am a mă înfrunta şi cu diavolii<hi rend="color(#000000)">…</hi>  şi iacă, la Moara Dracilor şi-au băgat coada şi l-au slobozit!</p>
                  <p rend="justify">—  Mă, tu te-ai ţâcnit, ori îţi baţi joc de mine? Ce prostii îţi umblă prin minte? Sunt eu omul să mă prosteşti cu basme de adormit plozii? Spune degrabă ce-ai făcut şi cum de ţi-a fugit!</p>
                  <p rend="justify">—  Apăi să-ţi spun, măria-ta: totul a mers ca pe roate, după povaţa ce mi-ai dat, şi l-am găbjit pe păgân, legându-l fedeleş. Ne îndepărtasem o postată de drum, când Satana le-a dat de veste spahiilor şi ne-au luat urma. Ce era să facem, că doar veneau vijelie după noi?! Ne-am ascuns la o moară părăsită, fără să ne dăm seama că era un loc blăstămat.</p>
                  <p rend="justify">—  Moara Dracilor?</p>
                  <p rend="justify">—  Aşa-i spune. Numai că acolo i-a venit necuratul în ajutor şi ni l-a suflat din ghiare, ba mi-a mai ucis şi doi oameni.</p>
                  <p rend="justify">—  Măi Mirko, tu ai beut, ori ţi-a luat dracu minţile. Ce fel de poveşti îmi îndrugi?</p>
                  <p rend="justify">—  Nu te mânia, luminăţia-ta, că nu adaug nici atâtica. Precum spusei, tocmai ne trăsesem la fereală să treacă puhoiul spahiilor, când ucigă-l-crucea s-a înfăţişat ca un oştean din Borlova, despre care se ştia că-i dus pe lumea aialaltă. Eu nu i-am dat crezare, ba l-am mai şi legat alături de turc, dar pe când ne vedeam de drum şi-a lepădat toate funiile de pe el, i-a scurtat de cap pe cei din preajmă şi s-a repezit în zbor, nălucă, prin văzduh, târându-l şi pe turc, cu cai cu tot.</p>
                  <p rend="justify">—  Mă dobitocule, şi-a bătut joc de voi! Cine ştie cum îl veţi fi legat, iar oşteanul ăla<hi rend="color(#000000)">…</hi>  de unde ziceai că e?</p>
                  <p rend="justify">—  Din Borlova, dar îi mort de ani de zile!</p>
                  <p rend="justify">—  Vită încălţată! V-a prostit borlovanul şi vi l-a suflat de sub nas pe turc. Mai bine mă înţelegeam cu el, nu cu tine, măgar cu coarne ce eşti! Acolo trebuie să-l fi dus pe turc, iar voi aţi împuţit nădragii de frică. Ia-ţi banda şi cată-l în Borlova şi fără păgân să nu-mi vii că un ban nu capeţi! Ai priceput?</p>
                  <p rend="justify">—  Nici că ţi-oi cere, domnia-ta, răspunse înciudat Mirko. Cit despre „bandă”, cum spuseşi, apăi nu mi-au mai rămas decât doi feciori şi nu vreau să-i mai bag în bucluc. Rămâi sănătos, domnule baron!</p>
                  <p rend="justify">—  Uşurel, porumbelule, uşurel, că nu scapi tu chiar aşa, făcu Czobor rânjind. Mai întâi să-mi dai inelul şi scrisoarea ce ai scos-o de la turc.</p>
                  <p rend="justify">—  N-am luat nimic de la ei şi nici nu ştiu la ce gândeşti. Cât despre inel, a rămas în sânul lui, că acolo şi l-a băgat de cum l-a văzut şi n-a fost treaba mea să-l scotocesc! Iar la Borlova, să afli luminăţia-ta că nu mă duc, de mi-i da şi averile lui Iov. Rămâi cu bine!</p>
                  <p rend="justify">Baronul începu să spumege şi chiar îşi trase spada pe jumătate din teacă, cu gând să-l pălească pe la spate. Se răzgândi însă şi porunci unui hotnog să se ia pe urma sârbului, cu vreo câţiva oşteni, şi să-i facă de petrecanie.</p>
                  <p rend="justify">Însă Mirko se strecură din han pe nevăzute şi se îndreptă spre poarta târgului de către Cladova, unde îl aştepta Kocea cu caii. Trase câteva înjurături sârbeşti baronului şi îşi făgădui să nu-i scape prilejul să-l scarmene cândva. Furat de gânduri, nu băgă în seamă umbrele ce se furişau hoţeşte pe lângă garduri, dar când mai avea câţiva paşi până să ajungă la cai, se pomeni împresurat de vreo zece cătane.</p>
                  <p rend="justify">—  Dă-te prins, Mirko! răcni la el hotnogul, care-i purta o veche ură.</p>
                  <p rend="justify">—  Ba să prinzi pe mumă-ta, câine! răspunse haiducul smulgându-şi spada.</p>
                  <p rend="justify">Cel dintâi oştean ce avu nenorocul să se avânte spre el se prăvăli cu un răcnet de moarte şi cu coşul pieptului străpuns. Asta îi făcu pe ceilalţi să se poticnească, nemaicutezând să-l lovească pieptiş, dar hotnogul nu le dădu răgaz.</p>
                  <p rend="justify">—  Pe el feciori! Cine-l dovedeşte capătă un galben şi o butie de vinars.</p>
                  <p rend="justify">Baronul îi făgăduise o pungă de hani, ştiind el bine că nu avea să-i dea nimic, în caz de izbândă, dar oşteanul o luă de bună şi socoti că numai un galben ajungea pentru o cătană de rând. Îl cunoştea pe sârb, că se mai înfruntaseră în alte rânduri, aşa că se ţinea mai la o parte, trimiţându-şi oamenii să se bată şi pentru el.</p>
                  <p rend="justify">Cu toată fereala hotnogului, o puternică izbitură, venită pe neaşteptate, îi crăpă ţeasta, prăvălindu-l în colbul uliţei.</p>
                  <p rend="justify">—  Aici-s, Mirko! strigă Kocea.</p>
                  <p rend="justify">—  Dă-i cu sete! îi răspunse acesta bucuros.</p>
                  <p rend="justify">—  L-am mântuit pe ăla de poruncea!</p>
                  <p rend="justify">—  Atunci, hai şi cu ceilalţi, că vin şi ai noştri pe dată.</p>
                  <p rend="justify">Kocea n-a prea înţeles cine trebuie să le sară în ajutor, căci ştia că altul nu mai era în viaţă dintre ai lor, în schimb cătanele auzind că rămăseseră fără căpetenie, ba mai veneau şi alţii cu care să se bată, dădură bir cu fugiţii, lăsând trei morţi, cu hotnog cu tot.</p>
                  <p rend="justify">—  Faină treabă! îl lăudă Mirko pe ortacul lui, ştergându-şi spada de veşmintele unuia dintre cei prăvăliţi în ghearele morţii. Acum hai, fuga către Cladova, că de nu, „beutorul de sânge” nu se lasă până nu dă de gustul nostru.</p>
                  <p rend="justify">—  De ce la Cladova?! se miră Kocea. Tocmai în gura lupului? Şi nu-i aşteptăm şi pe ceilalţi de care spuneai mai adineauri<hi rend="color(#000000)">…</hi>
                  </p>
                  <p rend="justify">Mirko râse şi-l trase de braţ către cai.</p>
                  <p rend="justify">—  Nu aşteptăm pe nimeni, am spus doar aşa, ca să se sperie proştii. La cetate însă nu are să ne caute, gândind şi baronul asemenea ţie. Apoi, nici Decsy nu mă vinde!</p>
                  <p rend="justify">Cu tot întunericul ce se aşternuse, fiind o noapte fără lună, cei doi apucară drumeagul ce ducea către miazănoapte, tocmai la ceasul potrivit, fiindcă în urma lor se auzeau nişte strigăte care nu mai lăsau nici o îndoială că fuga le fusese dezvăluită. Mai odihnindu-şi caii, mai trăgându-şi sufletul la pas, după miezul nopţii zăriră şi umbra întunecoasă a zidurilor cetăţii. Nu aveau să pătrundă chiar atunci, aşa că se traseră lângă un tufiş, căutând să aprindă un focuşor, pentru dezmorţire. Deodată însă, în preajma şanţului cu apă, zăriră nişte lighioane ce păreau a sfârteca o pradă.</p>
                  <p rend="justify">—  Lupii! şopti Kocea, de parcă i-ar fi fost frică să nu-l audă.</p>
                  <p rend="justify">—  Ba eu aş zice că-s mai curând nişte javre de câini, după cum scheaună şi mârâie. Dar de unde atâta belşug de carne în cetate, ori vor fi prins vreun ied de căprior? Ia hai să vedem! Şi Mirko apucă un vreasc aprins, îndreptându-se spre locul cu pricina. Câinii însă le arătară colţii, hotărâţi să nu-şi lase prada cu uşurinţă, aşa că cei doi fură nevoiţi să-i alunge cu lovituri de spadă pentru a vedea despre ce-i vorba. Cu ochii după fiare, Kocea se împiedică de ceva rotund, care se rostogoli printre picioarele lui. Era o căpăţână de om! Mirko, la rândul lui, se prăvăli în mijlocul haitei, lunecând pe nişte maţe, care nu puteau fi decât ale aceluiaşi nenorocit dat hrană câinilor.</p>
                  <p rend="justify">—  Ptiu drace! înjură el izbind cu picioarele în şarlele ce se aruncau asupra lui. Sări Koceo de mi-ajută, că mă sfârtecă joavinile!</p>
                  <p rend="justify">Numai cu ajutorul focului izbutiră în cele din urmă să împrăştie câinii înfometaţi, traşi acum la margine şi privind cu jind la cei doi nepoftiţi ce căutau să strângă într-o desagă rămăşiţele ospăţului. Apoi, frânţi de osteneală şi ca să nu mai rămână în preajma câinilor spurcaţi la carne de om, cei doi haiduci se traseră mai în desişul pădurii din preajmă şi îndesându-se în scorbura unui copac bătrân se cufundară într-un somn fără vise. Când îşi dezlipiră pleoapele soarele era de două suliţe pe cer, iar caii priponiţi în preajmă fornăiau a nerăbdare.</p>
                  <p rend="justify">—  Le-o fi sete! zise Kocea, ridicându-se în capul oaselor.</p>
                  <p rend="justify">—  Hai să-i adăpăm în cetate, răspunse Mirko, mai cu seamă că avem să ducem şi desaga asta blăstămată.</p>
                  <p rend="justify">În pasul domol al cailor pătrunseră pe poarta Cladovei, cerând să fie primiţi de căpitanul Decsy.</p>
                  <p rend="justify">—  Fă bine, domnia-ta, zise Mirko cu glas domol, trântindu-i desaga la picioare, porunceşte slujbă de îngropăciune şi dă pământului oasele ăstui nefericit, că mare păcat îţi faci să laşi carnea de om la gura câinelui.</p>
                  <p rend="justify">—  Sărmanul Hans Oster! oftă Decsy. Iată ce-a ajuns!</p>
                  <p rend="justify">Uşa se deschise şi un slujitor îşi vârî capul.</p>
                  <p rend="justify">—  Luminăţia-sa domnul baron Czobor a poruncit, jupân căpitane, să-i înfăţoşezi pe cei doi oameni cu oare te afli, în odaia lui Ioska<anchor xml:id="id_bookmark5"/>
                     <hi rend="color(#000000)">…</hi>
                  </p>
               </div>
               <div type="div3">
                  <head>GAŞPAR DIN GRADAŢ</head>
                  <p rend="justify">—  Acum ce-om face? întrebă Marcu pe tovarăşul său de fugă. Scăparăm de hăituire, dar nu pentru multă vreme.</p>
                  <p rend="justify">—  Se pare că ne-au pierdut urma, răspunse Gaşpar.</p>
                  <p rend="justify">—  Ce-i drept, nu se mai aud.</p>
                  <p rend="justify">—  Dar nici nu ne oprim cât mai e lumină, că frunzişu-i cam rar şi lesne putem fi zăriţi.</p>
                  <p rend="justify">—  Hai la mine, la Borlova, şi ne ascundem vreo două zile, după care poţi să-ţi vezi de drum.</p>
                  <p rend="justify">—  Tocmai acolo nu! Va fi primul loc pe care-l vor cerceta, câtă vreme ai apucat să le spui că eşti borlovan.</p>
                  <p rend="justify">—  E drept că m-am cam fălit cu satul meu, dar nici nu mă aşteptam la asemenea întorsătură.</p>
                  <p rend="justify">—  Viaţa oşteanului numai de astea are parte, şi după veşminte văd că faci parte din tagma lor. Dar s-o lăsăm acuma şi să vedem ce-am putea face. De întors la oamenii mei, nu va fi cu putinţă, aşa că vom merge la Caransebeş.</p>
                  <p rend="justify">—  De ce tocmai acolo?! se miră Marcu.</p>
                  <p rend="justify">—  Nu spuneau ei că acolo voiau să mă ducă?</p>
                  <p rend="justify">—  Ba da.</p>
                  <p rend="justify">—  Ei vezi? Acolo se află tartorul cel mare, care mă vânează, şi ard de nerăbdare să-l dibăcesc, fără ca el să ştie. Pe de altă parte, cei doi haiduci care au scăpat se vor duce tot la el, căci spre Mehadia ar da peste oamenii mei şi nu le va fi pe plac întâlnirea. Mai curând socot că ne vor aţine calea, pândindu-ne pe drumul către Tamasvar, unde însă vom ajunge mai pe urmă.</p>
                  <p rend="justify">—  Află, prietene, răspunse Marcu înţepat, că noi bănăţenii îi zicem Cimişoara şi te poftesc şi pe domnia-ta să-i spui la fel, dacă într-adevăr nu eşti turc. Al doilea, eu m-oi duce la mine acasă, că acolo mi-i drumul!</p>
                  <p rend="justify">—  Bine! râse morlacul îngăduitor. Aşa am să-i spun în veci, mai cu seamă că sunt şi eu oarecum român. Cât despre despărţire, doar n-ai să mă laşi de izbelişte la necaz. Nu prea cunosc limba, nu ştiu locurile, şi cum sunt îmbrăcat nu apuc să trec de prima aşezare şi mă află vrăjmaşii.</p>
                  <p rend="justify">Marcu înţelegea prea bine că „turcitul” avea dreptate. Îi şi plăcea tânărul acesta cutezător, căci, deşi îşi lăsase barba mare, se vedea cât-colo că era cu câţiva ani mai tânăr decât el. L-ar fi însoţit bucuros, însă îl trăgea aţa către casă. Şi poate că după aceea n-ar fi zis că nu s-ar vântura iară<hi rend="color(#000000)">…</hi>
                  </p>
                  <p rend="justify">—  Hai să facem învoială cinstită. Merg cu domnia-ta până la Caransebeş ori până dai de oştenii ce te întovărăşeau, după care ne luăm rămas bun şi mergem fiecare unde ni-i voia. Mai pe urmă, de-ţi va fi trebuinţă de mine ştii unde să mă cauţi, fiindcă una-i Borlova în tot Banatul.</p>
                  <p rend="justify">—  Fie şi-aşa! Tot e ceva, că până la Cimişoara nu văd unde n-ar fi primejdios pentru noi şi uite că se înserează, n-am mâncat şi n-am băut nimic toată ziua şi nici adăpost peste noapte nu avem.</p>
                  <p rend="justify">—  De zorim, cât de cât, trebuie să se arate şi Caransebeşul în calea noastră. Şi de intrăm până închid porţile, aflăm şi ceva odăi la vreun han. De pildă la Tănase<hi rend="color(#000000)">…</hi>
                  </p>
                  <p rend="justify">—  Nici asta nu se poate! Bună ar fi o gazdă oarecare, nu unde se vântură multă lume.</p>
                  <p rend="justify">—  Păăi, să zic că aş şti eu<hi rend="color(#000000)">…</hi>  ceva neam de-al meu, pe uliţa cojocarilor<hi rend="color(#000000)">…</hi>  de va mai fi acolo.</p>
                  <p rend="justify">—  Trebuie să încercăm, fiindcă ar fi tocmai ce ne lipseşte şi mi s-a făcut şi foame şi sete.</p>
                  <p rend="justify">Într-un târziu, se pomeniră chiar la porţile târgului. Aici, altă dandana! Veşmintele lui Gaşpar, deşi de stofă scumpă, erau cam zdrenţuite şi murdare, iar pe deasupra mai erau şi turceşti, ceea ce dădea de bănuit cinstiţilor străjeri ai târgului. A trebuit ca Marcu să îndruge verzi şi uscate, că prietenul său, sârb fiind, fusese prins de turci, că el l-a scăpat, dar cum era cam goluţ, a luat hainele unui paşă ucis chiar atunci<hi rend="color(#000000)">…</hi>  şi aşa mai departe. Poate că şi povestea bănăţeanului să fi prins, ori numai faptul că Gaşpar vorbea sârbeşte ca pe apă, în cele din urmă li s-a îngăduit intrarea în oraş. Dar cel mai mult le-a uşurat treaba punga cu creiţari dăruită de Gaşpar străjerilor, ca să cinstească pentru<hi rend="color(#000000)">…</hi>  izbânda lui asupra turcilor. Când ajunseră la meşterul cojocar Ghilezan, neamul lui Marcu, se aprinseseră luminile pe la casele oamenilor.</p>
                  <p rend="justify">—  Uică Lăzărel! Uică Lăzărel! strigă Marcu bătând cu un pietroi în poartă. Dulăii lăsaţi slobozi peste noapte se repeziră la poartă, stârnind şi pe alţii din vecini.</p>
                  <p rend="justify">—  Care-i acolo? se auzi o voce groasă din târnaţ. Cine mă strigă?</p>
                  <p rend="justify">—  Noi ni-s, uică Lăzărel! Io, Marcu, şi un prieten.</p>
                  <p rend="justify">—  Ei, că doar nu-i fi tu, Marcule, bată-te nărocu. Păi tu mai trăieşti?</p>
                  <p rend="justify">—  Vezi-bine! Şi să mai ştii că şi de gârbaci îmi mai aduc aminte, râse feciorul.</p>
                  <p rend="justify">—  Atunci tu eşti, puiule, râse şi gazda, care ajunsese între timp la poartă, dând cu bâtul după câini. Intraţi, dragii mei, să vă văd în casă la lămpaş, că stele nu-s!</p>
                  <p rend="justify">Îi împinse de la spate îmbietor, apărându-i de dulăii care nu voiau să se lase, bagsamă că simţiseră miros de turc</p>
                  <p rend="justify">—  Bine v-am găsit sănătoşi! zise Marcu şi sărută mâna femeii care-i întâmpinase în prag, apoi îl îmbrăţişă pe cojocar.</p>
                  <p rend="justify">—  Iacătă-l muiere, ce voinic s-o făcut! se fuduli uica Lăzărel cu nepotu-su<hi rend="color(#000000)">…</hi>  Ha<hi rend="color(#000000)">…</hi>  ha!<hi rend="color(#000000)">…</hi>  râse el cu voie bună. Şi lumea spune că s-o prăpădit<hi rend="color(#000000)">…</hi>
                  </p>
                  <p rend="justify">—  Văzut-am şi moartea, nu zic nu, îl întrerupse Marcu. Numai că nu i-o plăcut de ochii mei şi m-o lăsat în pace!</p>
                  <p rend="justify">Alte râsete şi voia bună-i cuprinse pe toţi, încât uica Lăzărel de bucurie îl îmbrăţişă şi pe străin. Se mâhni însă când auzi că nu ştie decât sârbeşte, iar când îl mai văzu şi la lumina lămpii că era cu şalvari, se mânie de-a binelea.</p>
                  <p rend="justify">—  Dă ce m-ai lăsat, Marcule, să mă spurc şi să ţuc păgânu?</p>
                  <p rend="justify">—  Dar nu-i turc, îi creştin! Numai cu slujba-i la împăratul păgânilor, îl linişti oarecum nepotul.</p>
                  <p rend="justify">—  Dacă-i aşa, hai să fie, însă mie tot păgân îmi pare până nu i-oi da nişte nădragi d-ai mei şi-o semăna a om. Nu de alta, dar să pot înghiţi bucătura, că altcum mi-ar sta în guşă.</p>
                  <p rend="justify">Auzind dorinţa gazdei, Gaşpar se bucură să scape de afurisiţii şalvari, care îl dădeau de gol pretutindeni.</p>
                  <p rend="justify">—  Hait, gătaţi-vă şi să cinstim câta răchie! îi zori uica Lăzărel. Tu, muiere, dă fuga după nişte afumături, ca să meargă mai slobod beutura!</p>
                  <p rend="justify">—  Omule, tu te-ai bolânzât, că doar azi îi post şi nu se cade să te spurci. Ia, că mai avem fiertură<hi rend="color(#000000)">…</hi>
                  </p>
                  <p rend="justify">—  Las-o ciorilor! o repezi bărbatul. Ţină ele postu, că oamenii-s flămânzi şi osteniţi, iar tu îi pofteşti la zamă?! Fă bine şi adu ce ţi-am poroncit, că aşa se cuvine obrazului<hi rend="color(#000000)">…</hi>  Spune şi tu, Marcule!</p>
                  <p rend="justify">—  Mai încape vorbă?<hi rend="color(#000000)">…</hi>  Dar mâncăm şi noi ce s-o găsi, că de foame, drept să spun, la amândoi ne chiorăie maţele.</p>
                  <p rend="justify">—  Las' pă mine! îl bătu gazda pe umăr. Dar turcu tău mâncă şuncă şi cârnaţi? Se spune că nu li-i îngăduit<hi rend="color(#000000)">…</hi>
                  </p>
                  <p rend="justify">—  Cât îl ştiu de-nfometat, ar mânca un porc întreg! Cum el îi creştin, nu văd de ce să nu se înfrupte cu dulceaţa cărnii de porc.</p>
                  <p rend="justify">Tuşa Ana întinse ştergar curat pe măsuţa de lemn şi, după ce oaspeţii se spălară pe mâini, aduse o pită mare cât roata de car, cu coaja rumenă de-ţi lăsa gura apă, apoi şi celelalte bucate poruncite de stăpânul casei, de ziceai că le aşezase masă pentru o săptămână. Uica Lăzărel se ivi cu un ciup, făcând să sticlească ochii lui Gaşpar, care părea tare însetat.</p>
                  <p rend="justify">—  Hai să cinstim, copii, şi să deie Domnu belşug de bucate! închină el. Tu, Marcule, să-mi povesteşti de prin ale ţări, pe unde te-ai vânturat, că bagsama că numai noi doi om vorbi.</p>
                  <p rend="justify">—  Ba i-oi mai spune şi lui câte ceva, dar şi noi am pofti să aflăm ce-i mai nou pe la oraş.</p>
                  <p rend="justify">—  Păi, ce să-ţi spun?<hi rend="color(#000000)">…</hi>  Numai astăzi s-au arătat nişte cătane din Cladova şi s-au şi apucat de blăstămaţii.</p>
                  <p rend="justify">—  Din Cladova?!</p>
                  <p rend="justify">—  Îhî! Cică să prindă un paşă<hi rend="color(#000000)">…</hi>  Marcule! zise el deodată ducând mâna la gură. Nu cumva<hi rend="color(#000000)">…</hi>
                  </p>
                  <p rend="justify">—  Ba da! Socot că de el îi vorba.</p>
                  <p rend="justify">—  Păi nu-i creştin?!</p>
                  <p rend="justify">—  Numai slujba-i de paşă.</p>
                  <p rend="justify">—  Atunci să vă dosesc pe dată! Să bag caii la fereală la vreun vecin şi voi să vă îmbrăcaţi ca gugulanii. Vă dau eu ţoale!</p>
                  <p rend="justify">Marcu îl informă şi pe Gaşpar despre ce vorbeau şi acesta încuviinţă cu vădită recunoştinţă spusele gazdei, dar nu se lăsară până ce nu goliră răchia, culcându-se târziu în noapte.</p>
                  <p rend="justify">A  doua zi vremea se strică, de gândeai că era toamnă, şi o ploaie „mocănească”, cernută prin sită măruntă, făgăduia să ţină barem până-n seară.</p>
                  <p rend="justify">—  Oricum, tot n-ar fi trebuit să plecăm astăzi, spuse Gaşpar. De vreme ce spahii nu m-au ajuns până aici, va trebui să mi se şteargă orice urmă. Gazda noastră va afla ce se mai aude prin târg, iar noi vom sta de poveşti, la o ulcică de vin. Îţi plac poveştile?</p>
                  <p rend="justify">—  Cu feţi-frumoşi, ori cu balauri? râse Marcu.</p>
                  <p rend="justify">—  Cu de toate! Oricare om poate deveni balaur, când nu-i făt-frumos.</p>
                  <p rend="justify">—  Dar nu poate fi făt-frumos dacă-i balaur!</p>
                  <p rend="justify">Gaşpar privi la ciupul de pe masă, lăsat de uica Lăzărel ca să le ţină de urât, cu vorbă către nevastă să aibă grijă să fie mereu umplut-ochi, până o vine el. Marcu îi ghici dorinţa şi umplu ulcelele alăturate, aşezându-se în dreptul uneia.</p>
                  <p rend="justify">—  Dă-i drumul la poveste, domnia-ta, că eu în răstimp oi sorbi din cupă.</p>
                  <p rend="justify">—  Şi eu la fel voi face, ca să-mi ung gâtlejul şi să-ţi pot depăna viaţa mea cu mai multă uşurinţă. Noroc!</p>
                  <p rend="justify">—  Noroc!</p>
                  <p rend="justify">—  Nu sunt pe lume de prea multă vreme, deşi după câte am pătimit s-ar părea o veşnicie. De ţi-o place, te vei învoi poate să-mi însoţeşti paşii pe drumul biruinţei, ori al pierzaniei<hi rend="color(#000000)">…</hi>
                  </p>
                  <p rend="justify">—  Faci ce faci şi vrei să mă vântur iarăşi prin lume! Numai că eu am fost până acum în slujba domniei şi m-am săturat să tot pribegesc. Vreau să mă întorc acasă.</p>
                  <p rend="justify">—  Spui că ai fost în slujba domniei şi te-ai lăsat?!</p>
                  <p rend="justify">—  Fost!</p>
                  <p rend="justify">—  Te-au alungat?</p>
                  <p rend="justify">—  Ba, s-a mazilit voievodul ce l-am slujit şi<hi rend="color(#000000)">…</hi>
                  </p>
                  <p rend="justify">—  N-ai dreptul! făcu dârz Gaşpar. Slujba domniei e slujba neamului! Cu toţii suntem într-un fel ostaşi. Domnia e trecătoare, poate fi schimbat domnul, dar slujba rămâne. Trebuie să te întorci!</p>
                  <p rend="justify">—  Şi domnia-ta? Slujba sultanului e tot aceea?!</p>
                  <p rend="justify">—  Se-nţelege că nu, dar atunci când fi-voi domn al românilor, tot în slujba domniei am să mă ţin că sunt!</p>
                  <p rend="justify">Marcu se uită la el zicându-şi că vinul unchiului său îl cam tulburase pe acest străin de care se simţea legat, parcă fără să vrea.</p>
                  <p rend="justify">—  Ai toată dreptatea să mă consideri cam zăpăcit, dacă nu nebun, râse Gaşpar. Va trebui totuşi să ştii cine sunt şi ce vreau.</p>
                  <p rend="justify">—  Chiar te rog să-mi spui, pentru că<hi rend="color(#000000)">…</hi>
                  </p>
                  <p rend="justify">—  Ei bine! Află, dragul meu, că eu sunt duce de Naxos şi domn de Paros<hi rend="color(#000000)">…</hi>
                  </p>
                  <p rend="justify">—  Uite ce e, prietene, îl opri Marcu. Dacă numai după două ulcele de vin ai început cu prinţii, până în seară ce-ai să mai ajungi? Ia-o mai de jos!</p>
                  <p rend="justify">Gaşpar zâmbi cu înţelegere.</p>
                  <p rend="justify">—  S-o iau altcum, ca să te luminezi deplin, fiindcă nu vinul vorbeşte!</p>
                  <p rend="justify">—  Mai bine!</p>
                  <p rend="justify">—  De felul meu sunt din Bosnia, că m-am născut în târguşorul Bihac de pe malurile Ulnei, şi asta poţi s-o crezi.</p>
                  <p rend="justify">—  De bună-seamă. Văd însă că eşti bosniac şi nu croat, cum spuneai mai înainte. Care-i adevărul?</p>
                  <p rend="justify">—  Ai să te miri, sau poate nici n-ai să crezi, dar nu-s niciuna nici alta, ci român, numai că celor de pe la noi li se spune morlaci.</p>
                  <p rend="justify">—  De ce să nu te cred? Am auzit că şi peste Dunăre sunt puzderie de români, ba până prin munţii greceşti din preajma Stambulului găseşti de-ai noştri. Însă mă mir, fiindcă nu prea vorbeşti româneşte.</p>
                  <p rend="justify">—  Limba noastră este ceva mai altcum ca a voastră, a celor de la miazănoapte, dar se pot învăţa cu uşurinţă una de la alta. Eu însă, trăind mai mult printre croaţi, am ajuns să le vorbesc mai bine limba lor, uitând oarecum pe cea morlacă.</p>
                  <p rend="justify">—  Ce? Iar eşti croat?</p>
                  <p rend="justify">Gaşpar ridică uşor arătătorul, în semn de dojană prietenească şi urmă:</p>
                  <p rend="justify">—  În Bihac m-am născut, în luna lui Cuptor din 1591, dar în aprilie, anul celălalt, turcii au pustiit oraşul şi părinţii mei au fugit la Gradaţ, ca să scape de pârjolul otoman. Cum eram pe atunci un ţânc, pot zice că la Gradaţ am deschis ochii pentru prima oară, căci pe malul Culpei mi-am petrecut cei dintâi ani de viaţă. Şcoala am făcut-o la Karlstadt, care nu era prea departe, dar cei de acolo încă de pe atunci îmi ziceau gradţanin, adică cel din Gradaţ. Ai priceput acuma?</p>
                  <p rend="justify">Povestitorul sorbi prelung din ulcică, închizându-şi ochii, după care îşi şterse buzele şi firele de păr dimprejur cu dosul palmei şi continuă molcom:</p>
                  <p rend="justify">—  Taică-meu n-a putut să ierte turcilor măcelul din primăvara lui 1592 şi n-a mai avut stare până ce nu s-a înrolat sub flamura lui Mihai-vodă, cel din Ţara Românească, pe când acesta se pregătea să înfrunte silnicia otomană.</p>
                  <p rend="justify">—  Bun prilej!</p>
                  <p rend="justify">—  Nu zic ba, dar la Călugăreni<hi rend="color(#000000)">…</hi>  un iatagan păgân curmă pe vecie dorul de răzbunare al părintelui meu, care-şi lăsă oasele prin mlaştinile Neajlovului, fără să aibă măcar o cruce la căpătâi. A rămas în grija voievodului său să-l răzbune, ca şi pe ceilalţi viteji pieriţi atunci.</p>
                  <p rend="justify">—  Dar ştiu că i-a răzbunat cu vârf şi îndesat! făcu Marcu privind printre gene. Mi-amintesc şi eu de răposatul taica, fie-i glia uşoară, care a luptat tot atunci, dar la Giurgiu. Viteazul domnitor strânsese sub flamurile sale români de pretutindeni, după cum spui domnia-ta.</p>
                  <p rend="justify">Ridică ulcica şi lăsă să cadă câţiva stropi pe podea, adăugând:</p>
                  <p rend="justify">—  Să-i odihnească Dumnezeu pe toţi morţii şi vitejii noştri căzuţi atunci şi întotdeauna!</p>
                  <p rend="justify">—  Şi pentru toţi aceia care au pierit în slujba domniei, fiindcă şi părinţii noştri aşa au luptat! spuse şi Gaşpar, repetând gestul. Vezi, chiar şi acest obicei îl avem noi, românii din toate ţinuturile, moştenire de la străbunii noştri de la Roma<hi rend="color(#000000)">…</hi>  însă neamurile care m-au crescut apoi n-au avut acelaşi sânge cu mine. Căci după un an s-a stins şi biata maică-mea, ducându-se după tata şi lăsându-mă orfan şi fără sprijin printre străini.</p>
                  <p rend="justify">—  Tristă soartă! suspină Marcu, înrourându-i-se ochii.</p>
                  <p rend="justify">—  S-a găsit un unchi, frate cu mama, Ioan de Orsic, să mă adune de pe drumuri, luându-mă cu el la Orsicagrad, dar nu pentru multă vreme. M-a dat mai apoi la o mătuşă de-a mea, tare procopsită, Margareta de Tabis, care avea moşia de la Sused<hi rend="color(#000000)">…</hi>  Dar ce-ţi povestesc eu despre locuri de care nici barem n-ai auzit<hi rend="color(#000000)">…</hi>?</p>
                  <p rend="justify">—  Nu-i bai! Zi-i înainte, că cel puţin de atunci ai scăpat de grija zilei de mâine şi<hi rend="color(#000000)">…</hi>
                  </p>
                  <p rend="justify">—  Da de unde! Cam de vreo 40 de ani, văduvă şi fără copii, poate că de aceea se va fi gândit unchiu-meu că aveam să-i fiu ca propriul ei fiu, Margareta era o hapsână. Zgripţoroaica m-a primit la curtea ei şi m-a făcut mai mare peste şoimii şi câinii de vânătoare, adică un fel de vătaf peste slugi. Zicea că-mi face o mare favoare, fiindcă avea patima vânătorii şi ţinea la lighioanele ei mai mult decât la iobagi.</p>
                  <p rend="justify">—  Ca peste tot unde-s nobilii stăpâni, interveni Marcu umplând ulcelele.</p>
                  <p rend="justify">—  Nu, n-am dus o viaţă uşoară, cum s-ar fi căzut ca nepot al stăpânei, ba pot spune că tremuram, alături de slugi, de frica ei. Din pricina asta, într-una din zile, când un şoim nu s-a mai întors din zbor, m-a cuprins teama şi mi-am luat lumea-n cap, asemenea păsării, care poate că-şi alesese slobozenia.</p>
                  <p rend="justify">—  Numai din pricina şoimului?!</p>
                  <p rend="justify">—  Fuga lui a fost ca un semn pentru mine să-mi iau şi eu zborul, ca să zic aşa. M-am însoţit cu nişte neguţători, ca păzitor de marfă, până la Veneţia şi ei mi-au schimbat numele pe limba lor zicându-mi Grazziani, nume sub care m-am băgat în slujba solilor Engliterei. Era sol, pe atunci, sir Henri Wotton, căruia plăcându-i de mine m-a dat şi în grija celui care i-a urmat, sir Dudley Carleton. Oameni cumsecade, aceşti englezi, şi-mi tot cereau să-i întovărăşesc în ţara lor, numai că vezi, ca şi tine, nu mă prea dădeam îndepărtat de plaiurile mele de obârşie.</p>
                  <p rend="justify">—  Aşa sunt toţi românii făcuţi, să-i apuce dorul de casă, ori pe unde ar hălădui.</p>
                  <p rend="justify">—  Numai că eu nu mai am casă şi socot să mi-o fac printre cei din neamul meu, răspunse gânditor Gaşpar.</p>
                  <p rend="justify">—  Aşa se şi cuvine.</p>
                  <p rend="justify">—  Am stat la Veneţia vreo câţiva ani, până când Paul Pindar, care a ţinut cel mai mult la mine, n-a vrut să mă mai lase acolo nici în ruptul capului şi m-a cărat după dânsul la Istanbul. Oricum, pe malurile Bosforului eram mai aproape de casă decât în îndepărtata Engliteră. Prind cu uşurinţă limbile străine şi în doi ani vorbeam turceşte, făcându-mă tălmaci al solului englez. Eram fericit, bucurându-mă de mare cinste şi la creştini, dar şi la dregători otomani, care i-au şoptit sultanului la ureche şi m-a cerut în slujba lui, fără să mă lepăd de legea mea.</p>
                  <p rend="justify">—  Nu ţi-a cerut să te turceşti?</p>
                  <p rend="justify">—  Nici vorbă! Acum vreo 60 de ani, chiar şi fiul dogelui Veneţiei, vestitul Aloisio Gritti, era dregător otoman, dar creştin până la moarte.</p>
                  <p rend="justify">—  Am auzit şi eu câte ceva despre acela, de la moşnegi, cum că fusese pedepsit pentru că se sumeţise asupra lui Petru vodă Rareş de la Suceava, dar nu prea ştiu cum a fost.</p>
                  <p rend="justify">—  A vrut şi el să strângă laolaltă cele trei mari ţinuturi româneşti, cum a făcut în urma lui răposatul Mihai cel Viteaz şi, ca şi el, a plătit cu capul. Vezi numai că Gritti ar fi vrut ţara pentru sine şi fiii lui, şi de aceea n-a putut făptui Dacia în vechile ei hotare.</p>
                  <p rend="justify">—  Eheei! Dacia<hi rend="color(#000000)">…</hi>  De copii visăm, din poveştile bătrânilor noştri, la acea ţară de odinioară, dar oare se va mai ridica vreodată?</p>
                  <p rend="justify">—  Trebuie! răspunse Gaşpar cu hotărâre. Însă Dacia se va face cu sabia în mână, aşa după cum a încercat Mihai-vodă, şi nu cum ar pofti craiul Bethlen Gabor, prin treburi politiceşti. Eu am să îmbin şi una şi cealaltă şi voi da viaţă unei Dacii în fruntariile ei fireşti.</p>
                  <p rend="justify">—  Cuuum?! se miră Marcu, crezând că nu auzise bine. Şi domnia-ta voieşti<hi rend="color(#000000)">…</hi>
                  </p>
                  <p rend="justify">—  Vezi-bine! Şi nu-i basm ce-ţi povestesc. Eu sunt solul padişahului ca să fac pace cu austriecii şi, dacă izbutesc, împăratul creştin mi-a făgăduit scaunul Ardealului, ori al Moldovei, ori al Ţării Româneşti, numai că eu le vreau pe toate trei laolaltă!</p>
                  <p rend="justify">Marcu dădu peste cap ulcica plină crezând că visează, ori se va fi îmbătat<hi rend="color(#000000)">…</hi>  Tânărul din faţa lui, care avea cam acelaşi număr de primăveri ca el, îl vrăjise cu vorbe trimise drept la inimă. Se vedea că era un om ales!<hi rend="color(#000000)">…</hi>  şi începu a se simţi stânjenit să stea la masă cu el, bând împreună ca doi ortaci de aceeaşi tagmă.</p>
                  <p rend="justify">—  Atunci cum de-au cutezat tâlharii să se atingă de măria-ta?</p>
                  <p rend="justify">—  Oamenii aceia erau năimiţi anume să mă prindă, căci ştiau lucruri tainice dintre mine şi prietenii mei. Ce mă îngrijorează însă este că duşmanii au pus mâna pe acest inel, care nu putea fi decât la un om de mare credinţă.</p>
                  <p rend="justify">—  Vor fi pus mâna şi pe om<hi rend="color(#000000)">…</hi>
                  </p>
                  <p rend="justify">—  Altcum nu se poate! încuviinţă Gaşpar şi se scotoci la brâu, de unde trase un pergament.</p>
                  <p rend="justify">Marcu nu ştia citi nemţeşte, abia o rupea cu vorba la nevoie, dar cunoştea destul de bine peceţile împăratului creştin.</p>
                  <p rend="justify">—  Iată, continuă Gaşpar, am aici făgăduiala că mă va pune în locul lui Bethlen, dacă izbutesc să închei pacea cu turcii. Teamă mi-e că asta căutau tâlharii şi trebuie s-o spun pe faţă că mare ispravă făcuseră. De nu te iveai tu, prietene, cine ştie unde mi-ar fi zăcut oasele în ceasul acesta<hi rend="color(#000000)">…</hi>
                  </p>
                  <p rend="justify">—  Să te fi ucis? De ce n-au făcut-o pe dată?</p>
                  <p rend="justify">—  M-ar fi dus la stăpânul lor şi acesta, poate chiar Bethlen, dacă ar fi trimis sultanului scrisoarea, două parale n-ai mai fi dat pe pielea mea umplută cu paie şi aruncată în Bosfor. Aleluia vise, şi nici pacea nu s-ar fi încheiat, spre marea bucurie a unora. După cum vezi, ţie îţi datorez viaţa, şi n-ai să mă laşi de azi înainte să rămân din nou singur!</p>
                  <p rend="justify">—  Vezi, măria-ta<hi rend="color(#000000)">…</hi>  începu Marcu vădit încurcat. Eu am fost în slujba domniei şi măria-sa Tomşa m-a slobozit<hi rend="color(#000000)">…</hi>
                  </p>
                  <p rend="justify">—  Şi cu ce te-ai ales?</p>
                  <p rend="justify">—  M-a răsplătit cu aur, răspunse Marcu, dând la iveală brâul de piele unde-şi ţinea averea dobândită până atunci.</p>
                  <p rend="justify">—  Nu cu aur, prietene! Nu aurul domnitorului îţi poate răsplăti inima vitează, cu aur se plăteşte şi nemernicia, dar aurul e înşelător şi se poate pierde, numai gloria neamului tău rămâne în veci!</p>
                  <p rend="justify">Gaşpar nimerise din plin mândria lui Marcu. Aproape că se şi înduplecase să-i facă pe voie, barem un an<hi rend="color(#000000)">…</hi>  şi pe urma o mai vedea!</p>
                  <p rend="justify">—  Cum le zici măria-ta, nu poate omul să nu te urmeze<hi rend="color(#000000)">…</hi>  Aşa să fie!</p>
                  <p rend="justify">Cuvintele înflăcărate împreună cu ulcelele de vin golite încălziseră inimile celor doi şi deodată, ca la un semn, se ridicară şi se îmbrăţişară cu căldură.</p>
                  <p rend="justify">—  Şi când zici că să se facă pace între turc şi neamţ? reluă Marcu, nerăbdător să afle cât mai iute ce va urma să fie.</p>
                  <p rend="justify">—  De îndată ce mă văd în Praga, am şi căzut la învoială.</p>
                  <p rend="justify">—  Păi să-i dăm zor, să se întâmple cât mai curând!</p>
                  <p rend="justify">—  Tot aşa poftesc şi eu, numai că duşmanii nu mă lasă şi se dau de ceasul morţii să mă înlăture. N-ai văzut? Cine ştie ce ne mai aşteaptă şi de acum încolo<hi rend="color(#000000)">…</hi>
                  </p>
                  <p rend="justify">—  Cred că ar fi fost mai nimerit să fi apucat drumul pe la sârbi şi să nu te fi avântat pe la noi, unde nu sunt suferiţi păgânii.</p>
                  <p rend="justify">—  Ai dreptate, dar atunci cum te-aş mai fi întâlnit? râse Gaşpar.</p>
                  <p rend="justify">—  Soarta tot m-ar fi scos în calea măriei-tale.</p>
                  <p rend="justify">—  Aceeaşi soartă mi-a şoptit şi mie că prin calea de la miazăzi se scurg toate chervanele şi solii, iar veneţienii sunt numai la o palmă de loc. Tot ea mi-a spus că se şi pregătise o capcană ca să nu mai ajung decât în faţa sfântului Petru, la poarta raiului.</p>
                  <p rend="justify">—  Veneţienii? Ce treabă au cu înălţimea-ta?!</p>
                  <p rend="justify">—  Dogele încă se află în război cu sultanul şi nu-i este deloc pe plac dacă împăratul creştin încheie lupta cu turcul. Pacea să vie cât mai târziu, ca să fie slăbită puterea turcului.</p>
                  <p rend="justify">—  Păi, n-ar fi mai bine?</p>
                  <p rend="justify">—  Ar fi, dacă austriacul ar mai avea putere să ţină piept, dar s-a sleit de tot. Eu pe el îl scap, dacă-i aduc pacea din partea turcului. Pe de altă parte şi sultanul s-a săturat de hărţuielile dinspre miazănoapte şi pofteşte să se împace. Vezi, deci, că greu n-ar fi, de nu şi-ar băga coada oamenii dogelui. Pentru asta am apucat calea Banatului, şi de s-ar fi ivit altă primejdie prietenii mei de la Praga m-ar fi înştiinţat, cum de fapt au şi făcut-o, dar în alt fel.</p>
                  <p rend="justify">—  Asta n-o mai înţeleg.</p>
                  <p rend="justify">—  De tine nu mă feresc, Marcule, şi iacă, ţi-oi spune: un căpitan, Hans Oster, avea să-mi iasă în întâmpinare pe aste meleaguri şi să-mi fie călăuză. Nu putea veni cu oaste, nefiind ţara lor, dar şi numai el singur tot ar fi fost de folos. În locul lui au venit însă cei pe care-i ştii, cu inelul şi cu vorbele tainice de cunoaştere. De asta cred că Oster a încăput pe mâna duşmanului care, ardelean ori veneţian, va fi aflat taina mea.</p>
                  <p rend="justify">—  Dar barem să fi luat câţiva spahii în preajmă, când te-ai întâmpinat cu tâlharii<hi rend="color(#000000)">…</hi>
                  </p>
                  <p rend="justify">—  De unde să ştiu? Mi-au spus că Oster mă aşteaptă în pădurea alăturată. Turcii nu trebuiau să afle de umbletele mele în afara poruncii padişahului, şi aşa am căzut în capcană. Am avut noroc cu tine!</p>
                  <p rend="justify">Din nou goliră ulcelele, dar începuse a li se face foame.</p>
                  <p rend="justify">—  Parcă a mai rămas ceva de la cină, zise Gaşpar uitându-se prin odaie. Pe lângă plănuiri, mai avem trebuinţă şi de câte ceva pentru burtă, o dădu el pe glumă.</p>
                  <p rend="justify">Marcu se ridică şi ieşi din odaie, întorcându-se curând cu uica Lăzărel, care nu mai era aşa de vesel ca în ziua trecută.</p>
                  <p rend="justify">—  Mai întâi rogu-mă de iertăciune că muierea mea cea proastă nu cutează să vină înlontru cu nescar bucate, dar nu întârzie.</p>
                  <p rend="justify">Se aşeză la masă şi, umplându-şi şi el o ulcică, închină:</p>
                  <p rend="justify">—  Năroc să dea Dumnezeu şi numai bine! De rele, aibă parte răii!<hi rend="color(#000000)">…</hi>  Apăi, copii, veşti bune nu am a vă da, decât numa că paşa de la Cimişoara a dat socoată pentru toate răutăţile ce le-a făcut şi s-a dus dracului!</p>
                  <p rend="justify">—  A plecat? întrebă Gaşpar, după ce Marcu îi tălmăci vestea.</p>
                  <p rend="justify">—  Ba! I-a retezat careva beregata, că s-au ridicat toţi oamenii din târg asupra lui, cu furci şi topoare, pustiind cetatea.</p>
                  <p rend="justify">—  Am spus mereu că Hadâr e un prost, făcu Gaşpar cu ciudă. Un desfrânat şi un beţiv, care n-a ştiut să se facă iubit nici măcar de oştenii lui. Nu-i nici o pagubă, numai că pentru noi nu va fi bine.</p>
                  <p rend="justify">—  De ce?! se miră Marcu. Ce-avem noi cu el?</p>
                  <p rend="justify">—  Dacă-i răzmeriţă la Cimişoara, are să fie greu să trecem printre cei de acolo şi eu am nevoie de oşteni de pază pe mai departe. Aşa, vom fi siliţi să ne strecurăm într-ascuns, ceea ce nu se prea cuvine pentru solul padişahului. Dar de cătanele de aici ce mai ştie?</p>
                  <p rend="justify">—  Păi asta-i potca! S-a aflat că doi drumeţi, din care unul îmbrăcat ca turc, au pătruns aseară şi Czobor o poruncit să fie încuiate porţile până or fi aflaţi ăi doi, răspunse gazda.</p>
                  <p rend="justify">—  Ce-ar trebui făcut? Că n-aş vrea să paţă ceva uica Lăzărel<hi rend="color(#000000)">…</hi>
                  </p>
                  <p rend="justify">—  Se-nţelege! zâmbi Gaşpar. Plecăm înainte de a ne prinde aici!</p>
               </div>
               <div type="div3">
                  <head>RĂZMERIŢA.</head>
                  <p rend="justify">Azapul de strajă la poarta cetăţii, om trecut de prima tinereţe avusese şi el un fiu care ar fi putut fi de vârsta băiatului ce plângea deznădăjduit că nu-i îngăduia să iasă în târg. Fu cuprins de înduioşare şi-i zise cu voce părintească:</p>
                  <p rend="justify">—  Bre Ali, de ce nu pricepi tu că-i spre binele tău să nu te duci printre afurisiţii de ghiauri de-afară? Nu-i auzi cum răcnesc pe limba lor spurcată, împotriva noastră? Mai pe urmă, om mai vedea!</p>
                  <p rend="justify">Tânărul chiar să fi vrut n-ar fi putut scoate o vorbă, plângându-şi soarta blestemată.</p>
                  <p rend="justify">—  Ce ţi-e şi cu copiii ăştia mofturoşi! Cum nu le faci pe voie, cum bocesc. Ruşine! Hai, nu mai plânge! Omar al meu n-ar fi făcut ca tine<hi rend="color(#000000)">…</hi>  ori mai ştii?!</p>
                  <p rend="justify">Oşteanul îşi şterse pe furiş o lacrimă, după care se întoarse spre Ali:</p>
                  <p rend="justify">—  Păi dacă zici că luminăţia-sa însuşi te-a trimis în târg, se cheamă că-i mai mare decât Ibrahim-efendi, aşa că eu nu m-oi pune cu porunca stăpânului. Te las să treci. Hai!</p>
                  <p rend="justify">Îl apucă binişor pe după umăr şi-l îndreptă spre ieşire. Tânărului prinse a-i zvâcni inima, nevenindu-i să creadă că-l lasă cu adevărat. Se opri o clipă uitându-se întrebător în ochii azapului, dar văzându-i zâmbetul se aplecă pe dată şi-i sărută mâna cea aspră şi bătătorită, apoi o zbughi spre lumea celor vii<hi rend="color(#000000)">…</hi>
                  </p>
                  <p rend="justify">—  Copil! Ce să-i faci? murmură în urma lui oşteanul, privindu-şi mâna sărutată şi stropită de lacrimi. Copil! mai zise el ridicând din umeri.</p>
                  <p rend="justify">Ibrahim Tavâl nu s-a întristat şi nici nu s-a mâniat când a dat peste leşul lui Hadâr, încredinţat fiind că aşa era firesc sa sfârşească un ticălos ca el. Simţea că i se luase o piatră de pe inimă şi dacă s-ar fi aflat de faţă cu ucigaşul l-ar fi răsplătit cu două pungi burduşite<hi rend="color(#000000)">…</hi>  „Dar cine s-o fi făcut?!” se gândea el, când îi veni în minte faţa înspăimântată a lui Ali, pe care-l găsise în apropierea porţii. Ce-i drept, atunci nu i s-a părut chiar aşa, dar acum<hi rend="color(#000000)">…</hi>  „Să ştii că băiatul l-a văzut pe făptaş şi încerca să fugă de frica lui”, îşi zise. „De bună seamă că şi ucigaşul l-a văzut pe copil şi acum îl caută să-i sucească gâtul. Asta-i! Pentru asta se speriase bietul Ali”<hi rend="color(#000000)">…</hi>
                  </p>
                  <p rend="justify">Porunci să fie ridicat leşul, urmând a fi îngropat după datina musulmană, apoi gândul îi fugi iarăşi la tânărul martor, care-şi căuta scăparea pe undeva pe la poartă, căci de ieşit nu mai apucase, de bună-seamă.</p>
                  <p rend="justify">—  Să fie adus la mine Ali! porunci el oştenilor din preajmă, fără a numi pe careva anume. Cătaţi bine şi pe dată să mi-l înfăţişaţi!</p>
                  <p rend="justify">După vreo două ceasuri de cercetare, se întoarseră pe rând, fără ca vreunul să fi dat de urma băiatului.</p>
                  <p rend="justify">—  Aţi scotocit peste tot?</p>
                  <p rend="justify">—  Da!</p>
                  <p rend="justify">—  Nimic?</p>
                  <p rend="justify">—  Parcă l-ar fi înghiţit pământul, de nu va fi apucat să iasă pe poartă nevăzut de nimeni, răspunse unul.</p>
                  <p rend="justify">—  Mai ştii<hi rend="color(#000000)">…</hi>?! făcu gânditor Tavâl. Chiar aşa s-o fi întâmplat! Poate că se află undeva în pământ, căci pe poartă n-avea cum să iasă. Dacă vedeţi urme de pământ proaspăt, săpaţi şi poate daţi de leşul băiatului.</p>
                  <p rend="justify">În răstimp se ivi şi Kerim-efendi, alaybeyul ce-l pierduse pe Gaşpar, uluit de vestea căzută ca un trăsnet.</p>
                  <p rend="justify">—  Nu cumva şi pe beyul meu l-or fi căsăpit? întrebă el în şoaptă.</p>
                  <p rend="justify">—  N-are nici o legătură una cu alta, i-o reteză dizdarul. Numai în oraş trebuie cercetată pricina şi socot că este fapta vreunui ghiaur, strecurat pe furiş, ca să nu mai fie traşi copiii în ţeapă, cum poruncise răposatul. Dacă s-ar fi îndeplinit nesăbuita poruncă, abia atunci<hi rend="color(#000000)">…</hi>
                  </p>
                  <p rend="justify">Nu-şi putu însă urma firul, căci la picioarele alaybeyului se năpusti un spahiu, suflând ca un gânsac.</p>
                  <p rend="justify">—  Ce veste, Mahmud? Aflat-ai cumva băiatul? întrebă Kerim.</p>
                  <p rend="justify">—  Înălţimea-ta, eu vin din târg şi abia scăpai cu zile. S-a strâns puzderie de lume, cu furci şi topoare, izgonindu-ne cu pietre. Acuma vin asupra cetăţii şi nu cred să mai fi scăpat vreunul dintre ai noştri, de nu va fi avut cal.</p>
                  <p rend="justify">—  Asta ne mai trebuia! se încruntă Tavâl. Aşa-i când îşi bagă Şeitan coada. Am zis eu să nu-i răscolim pe blestemaţii de ghiauri cu porunca<hi rend="color(#000000)">…</hi>
                  </p>
                  <p rend="justify">Se opri însă, fiind de faţă şi Kerim, despre care nu ştia în ce ape se scaldă.</p>
                  <p rend="justify">—  A vrut să-l găsim pe Gaşpar-beg, încercă sfios alaybeyul să ia apărarea răposatului paşă.</p>
                  <p rend="justify">—  Pe dracu! înjură dizdarul. Nici nu ştim măcar dacă-i prins ori se va fi aflând undeva la taclale, iar noi dăm vina pe ghiauri. Dacă treaba a fost ticluită mai dinainte, după cum ai spus, atunci oricum nu i-ar da drumul solului, chiar de-am ucide pe toţi locuitorii Tamasvarului. Acuma cum să mai ieşim din cetate să-l căutăm?!</p>
                  <p rend="justify">—  De, ştiu eu? ridică din umeri Kerim.</p>
                  <p rend="justify">Din afara zidurilor se auzea mare larmă şi strigăte de furie, ba şi câteva împuşcături răzleţe.</p>
                  <p rend="justify">—  Să potolim mai întâi mulţimea şi să-i trimitem pe la casele lor, gândi Tavâl cu voce tare. Pe urmă om vedea!</p>
                  <p rend="justify">—  Să nu dau o roată cu spahiii mei? se băgă alaybeyul.</p>
                  <p rend="justify">—  De ei aş avea trebuinţă în alt chip. Cu toţii să fie strânşi în preajma porţii şi să aştepte călare până oi face eu vreun semn.</p>
                  <p rend="justify">—  Bucuros! încuviinţă Kerim, căruia mintea îi rămânea în urma braţului.</p>
                  <p rend="justify">Tavâl porunci ca întreaga suflare a cetăţii care putea să ţină o armă-n mână să se adune în faţa porţii celei mari. Mai porunci să fie aduse încă două balimezuri şi să fie îndreptate asupra mulţimii.</p>
                  <p rend="justify">Dar în loc să se înspăimânte, ghiaurii începură a arunca cu pietre la vederea celor două guri ameninţătoare. Ba unii loveau cu toporul în poarta de lemn, aşa că nu mai era vreme de pierdut. Dizdarul încălecă pe un armăsar arăbesc şi, în fruntea spahiilor, porunci să se deschidă poarta.</p>
                  <p rend="justify">Văzându-l, şi cei mai îndrăzneţi se traseră îndărăt, lăsând un loc gol între răsculaţi şi oşteni, care nu se clintiseră încă. Atunci se ivi crainicul cetăţii, binecunoscut târgoveţilor, şi, îndreptându-se călare spre mulţime, începu a striga:</p>
                  <p rend="justify">—  Ascultaţi, oameni buni! Înălţimea-sa Hadâr-paşa a fost ucis mişeleşte de<hi rend="color(#000000)">…</hi>
                  </p>
                  <p rend="justify">Fu însă acoperit de tumultul mulţimii, a cărei frenezie nu mai cunoştea margini. Huiduieli şi chiote i se adresau fostului paşă plecat pe lumea cealaltă, cu urarea de a se opri numai în fundul iadului.</p>
                  <p rend="justify">Tavâl zâmbi mulţumit, văzând întorsătura pe care o luau lucrurile, aşa că făcu semn crainicului să urmeze porunca dată.</p>
                  <p rend="justify">—  Înălţimea-sa Ibrahim-efendi, dizdarul cetăţii noastre, a hotărât să vă trageţi fiecare pe la căşile voastre, fără stricăciune, şi nici o sminteală nu vi se va face pentru răzmeriţa, asta.</p>
                  <p rend="justify">Bucuria răzvrătiţilor deveni fără margini şi chiotele îl siliră la o destul de lungă aşteptare. Abia într-un târziu izbuti să continuie:</p>
                  <p rend="justify">—  Porunca straşnică este ca nimeni să nu adăpostească ori să ajute pe ucigaşul milostivului nostru stăpân<hi rend="color(#000000)">…</hi>
                  </p>
                  <p rend="justify">—  Huooo!<hi rend="color(#000000)">…</hi>  Huooo!</p>
                  <p rend="justify">—. ci, ca un cinstit supus, să se înfăţişeze la dumnealui Ibrahim-efendi oricine va şti despre ucigaş<hi rend="color(#000000)">…</hi>
                  </p>
                  <p rend="justify">Ultimele cuvinte fură din nou acoperite de larmă, dar dizdarul nu se mânie, fiindcă nu-i păsa dacă se va afla vreodată cine a scăpat lumea de un asemenea ticălos.</p>
                  <p rend="justify">—. aşijderea, cine are vreo ştire de locul unde se află luminăţia-sa Gaşpar-beg, solul măritului nostru padişah, Alah să-i hărăzească zile fericite<hi rend="color(#000000)">…</hi>
                  </p>
                  <p rend="justify">Oamenii păreau a nu mai da ascultare poruncilor, ba unii chiar începură a părăsi locul, îndreptându-se spre casă. Încetul cu încetul, toată acea mulţime, zăgăzuiţi numai prin dibăcia lui Ibrahim Tavâl, pieri ca prin farmec şi liniştea se aşternu deasupra oraşului.</p>
                  <p rend="justify">—  Aferim, dizdar-efendi, zise încântat alaybeyul. Domnia-ta ai fi bun de beylerbey, şi n-am mai avea nici un necaz.</p>
                  <p rend="justify">Ibrahim primi măgulit cuvintele stambuliotului, gândind că i se va duce vestea la Poartă de isprava lui.</p>
                  <p rend="justify">—  Avem să dăm noi şi de urma celui pierit. Trimitem olăcari în tot vilaetul Tamasvarului, precum şi iscoade şi nu se poate să nu dăm de el, cât de curând<hi rend="color(#000000)">…</hi>
                  </p>
                  <p rend="justify">Reintrând în cetate, Tavâl porunci scotocirea tuturor cotloanelor, doar de va da peste Ali, căci era de datoria lui să-l afle pe făptaş până a nu veni viitorul valiu. Ştia că de la băiat ar fi putut afla ucigaşul, pe care l-ar fi pedepsit pe loc cu moarte uşoară, ca răsplată pentru fapta lui bună.</p>
                  <p rend="justify">În căutarea lui Ali s-au scos până şi pietrele care se mişcau cât de cât, dar zadarnic. Nimeni nu s-a gândit la paznicul porţii, iar peste ziduri numai păsările cerului ar fi putut trece. Dar vestea ajunse în cele din urmă şi la bătrânul azap Iusuf, cel care-l făcuse scăpat pe copil, şi cum auzi se şi înfăţişă dizdarului.</p>
                  <p rend="justify">—  Stăpâne, eu sunt vinovatul!</p>
                  <p rend="justify">—  Tuuu?! se miră Tavâl, nevenindu-i a crede. Tu să-l fi ucis pe Hadâr-paşa?!</p>
                  <p rend="justify">—  Nici gând, efendi! Eu însă am dat drumul, pe poartă, lui Ali. Abia acum am aflat că-l caută pretutindeni, şi iată-mă-s!</p>
                  <p rend="justify">—  Cum i-ai îngăduit să plece, câtă vreme poruncisem să se încuie porţile? Pentru ce n-ai ascultat?</p>
                  <p rend="justify">—  Începuse a plânge şi mi se rupea inima, dar mai pe urmă, când auzii că-i căutat, nu mi-a mai părut rău de ce-am făcut şi am venit eu în locul lui să capăt osânda.</p>
                  <p rend="justify">—  Tu crezi că Ali?<hi rend="color(#000000)">…</hi>  holbă ochii Tavâl.</p>
                  <p rend="justify">Iusuf încuviinţă în tăcere.</p>
                  <p rend="justify">—  Ţi-a mărturisit-o chiar el?</p>
                  <p rend="justify">—  Să-mi fie cu iertăciune, nu, dar altul n-avea cine, că nimeni nu s-ar fi putut apropia de gâtul înălţimii-sale, în afară de el.</p>
                  <p rend="justify">În mintea dizdarului se făcu lumină, dar rămase uluit de uşurinţa cu care bătrânul azap se învoia să treacă el drept vinovat.</p>
                  <p rend="justify">—  Ştii că asta înseamnă să-ţi pui capul, dacă zici că tu l-ai omorât pe beylerbey? întrebă el mai mult în şoaptă.</p>
                  <p rend="justify">—  Eu îs bătrân, dar băiatul are viaţa înainte şi poate o mai face şi alte fapte bune!</p>
                  <p rend="justify">Lui Tavâl mai că-i venea să-l îmbrăţişeze pe acest oştean cinstit, dar se ţinu, punându-i numai mâinile pe umeri.</p>
                  <p rend="justify">—  Bre Iusuf, tu ai băut cam mult şi drept pedeapsă Alah ţi-a luat minţile! Aşa ţi s-a părut că i-ai dat drumul lui Ali, dacă ai apucat să spui cuiva. Cum s-ar fi putut ca tocmai tu să-mi încalci porunca?<hi rend="color(#000000)">…</hi>  Nu-i aşa?</p>
                  <p rend="justify">—  Luminate stăpân, în viaţa mea ticăloasă n-am pus strop de licoare spurcată în gura mea. M-am ferit ca de<hi rend="color(#000000)">…</hi>
                  </p>
                  <p rend="justify">—  Vezi? Tocmai pentru aceea, acuma, când ai gustat şi tu puţin, te-ai îmbătat pe dată şi Alah te-a pedepsit cu vedenia<hi rend="color(#000000)">…</hi>  Pe poartă n-a ieşit nimeni, nici musca!</p>
                  <p rend="justify">—  Dacă aşa-i porunca, eu ce să zic?</p>
                  <p rend="justify">—  Tu întotdeauna ai fost un oştean supus şi nici nu te-ar crede nimeni, dacă i-ai îndruga balivernele cu Ali, adăugă dizdarul bătându-l pe umăr.</p>
                  <p rend="justify">Azapul făcu nedumerit cale întoarsă, zicându-şi în gând: „Mare eşti tu Alah şi Mehmet îi profetul tău! Voi pe toate le ştiţi şi n-aveţi să vă mâniaţi pe robul vostru, dacă oi gusta şi eu acum din licoarea cea spurcată”<hi rend="color(#000000)">…</hi>
                  </p>
               </div>
               <div type="div3">
                  <head>RĂSPLATA PRINŢULUI.</head>
                  <p rend="justify">Mirko se uită uluit la căpitanul Cladovei, nevenindu-i să-şi creadă urechilor. Baronul aici?! Cum de izbutise să le-o ia înainte? Se înţelege că în vreme ce ei dormeau în pădure.</p>
                  <p rend="justify">—  De ce-o mai fi venit după noi, dacă ne-a avut la mână în Caransebeş? întrebă Kocea.</p>
                  <p rend="justify">—  Uiţi de încăierarea de la plecare? îl repezi Mirko.</p>
                  <p rend="justify">—  Pentru numai atâta nu se zbuciuma el să vă ajungă, alta poate fi pricina, căută să-i liniştească Decsy.</p>
                  <p rend="justify">Slujitorul care venise cu vestea rămăsese nemişcat, aşteptând porunca stăpânului său. Căpitanul însă îl mai întrebă:</p>
                  <p rend="justify">—  Când a sosit luminăţia-sa?</p>
                  <p rend="justify">—  Nu cu mult înainte, că nici n-a apucat să se dezbrace<hi rend="color(#000000)">…</hi>
                  </p>
                  <p rend="justify">—  Aşa îi e obiceiul! dădu din umeri Decsy. Bine, poţi să pleci, iar de te-o întreba spune că ne ducem pe dată.</p>
                  <p rend="justify">Mirko săltă capul, fulgerând cu privirea.</p>
                  <p rend="justify">—  Doar n-ai în gând a mă vinde, chiar domnia-ta, căpitane?! Eu de bunăvoia mea am venit aici şi nu poftesc a mă da prins „beutorului de sânge”.</p>
                  <p rend="justify">—  Dar cine a zis că te duci la el? zâmbi Decsy. Au n-a poruncit el să-i duc pe cei doi oameni care-s la mine? De unde să ştie că voi sunteţi aceia? Am să mă înfăţişez cum a vrut, dar cu alţii în locul vostru.</p>
                  <p rend="justify">—  Şi noi?! se miră Kocea.</p>
                  <p rend="justify">—  Vă strecuraţi binişor în vreme ce eu m-oi duce la baron şi după ce-ţi ieşi din Cladova nu eu vă voi povăţui ce aveţi de făcut.</p>
                  <p rend="justify">—  Ştiam eu că dumnealui căpitanul n-are să ne dea vânzării, zise iarăşi Kocea cu faţa numai zâmbet.</p>
                  <p rend="justify">Decsy îi lăsă să se descurce, contând pe şiretenia lor, iar el, chemându-şi două slugi credincioase, porni spre hidoasa încăpere, stropită nu de mult cu sângele lui Oster.</p>
                  <p rend="justify">—  Nu te aşteptai să mă vezi aşa curând, nu-i aşa? rânji Czobor.</p>
                  <p rend="justify">—  Drept să spun, nu, luminăţia-ta!</p>
                  <p rend="justify">—  Unde-s cei doi?</p>
                  <p rend="justify">—  Aicea-s! arătă el spre însoţitori, dar, nu vă fie cu supărare, sunt cinstiţi şi oamenii mei de credinţă.</p>
                  <p rend="justify">—  N-am eu treabă cu ei, se răsti baronul. Te întreb de străinii ce ţi-au venit acuma.</p>
                  <p rend="justify">—  Ei sunt!</p>
                  <p rend="justify">—  Cum ei?! se înfurie Czobor. Străjerii mi-au spus<anchor xml:id="id_bookmark10"/>c-au intrat doi călăreţi ce păreau osteniţi de drum. Unde-s?</p>
                  <p rend="justify">—  Despre alţii eu nu mai am ştire, dar, ce-i drept, şi<anchor xml:id="id_bookmark11"/>ei vin de la Caransebeş, unde-i trimisesem săptămâna trecută. Azi în zori au pornit spre casă şi iată-i ajunşi acum. Aşa-i mă? întrebă el slujitorii.</p>
                  <p rend="justify">—  Întocmai, măria-ta! răspunseră amândoi deodată.</p>
                  <p rend="justify">—  Hm! pufni înciudat baronul. Nădăjduiam să fi fost turcul şi tovarăşul lui, după cum îmi spuseseră nişte neguţători. Cică goneau caii nebuneşte către cetate şi mi-am zis că n-ar putea fi decât cei ce se fereau de mine. Cine să fi fost atunci?</p>
                  <p rend="justify">—  Care turc, înălţime? făcu pe prostul Decsy. Neguţătorii, da! Au plecat însă, încă de ieri de la amiază, iar altcum, picior de păgân n-a călcat între aste ziduri.</p>
                  <p rend="justify">—  Lasă că ştii tu despre cine-i vorba, i-o reteză baronul. Doar ai fost de faţă când a mărturisit neamţul acela şi tu mi-ai dat pe nemernicul de sârb.</p>
                  <p rend="justify">—  Şi nu l-a prins?</p>
                  <p rend="justify">—  Prins pe dracu! Ticălosul nu era decât un fricos şi pe deasupra mi-a mai ucis şi câteva cătane, ieri-seară. Cred că era înţeles cu turcul. Ah, dacă pun mâna în ceafa lui<hi rend="color(#000000)">…</hi>
                  </p>
                  <p rend="justify">Decsy nu apucase să afle de moartea hotnogului, care era dintre oamenii baronului, nu ai cetăţii, îl ştia însă de om al dracului. Baronul îi povesti ceea ce îşi închipuia el că s-a petrecut cu prinderea lui Grazziani, dar fără să arate şi vina lui. Ar fi plecat să-i aţină calea spre Timişoara, dacă nu erau afurisiţii de neguţători să-i spună de cei doi călăreţi fugari.</p>
                  <p rend="justify">—  Vezi că am trebuinţă de un olăcar vrednic, urmă el, pe care să-l trimit la alteţa-sa la Deva.</p>
                  <p rend="justify">—  Găsesc eu! răspunse Decsy străfulgerat de un gând.</p>
                  <p rend="justify">—  Atunci să-i pregătesc o scrisoare, să-i spun ce-am făcut până acum şi să trimită pe careva să-i aţină calea şi înspre Arad. Ai grijă că am poruncit să nu mai iasă nimeni din cetate fără voia mea, că eu încă mai gândesc la cei doi fugari<hi rend="color(#000000)">…</hi>  de n-or fi fost sârbul cu tovarăşul lui, care au scăpat aseară de cătanele mele, ca prin minune.</p>
                  <p rend="justify">—  Nu prea cred<hi rend="color(#000000)">…</hi>
                  </p>
                  <p rend="justify">—  Ba să crezi! îl opri baronul. Nici nu-ţi dai seama ce ai dracului sunt haiducii ăştia, care nu-s nici ţărani, nici ostaşi. Oricum eu am pus oameni de nădejde la poartă, să nu cerce careva!</p>
                  <p rend="justify">—  Dar olăcarul?</p>
                  <p rend="justify">—  Acela da! De altfel va avea şi scrisoarea cu pecetea mea şi slujitorii ştiu că nu trebuie să-i facă greutăţi.</p>
                  <p rend="justify">Czobor intră în cancelaria cetăţii în vreme ce Decsy se zori să dea peste Mirko şi Kocea, mai înainte de-a ajunge la poartă. Din păcate erau chiar acolo, certându-se cu străjerii ce nu voiau să-i lase să plece.</p>
                  <p rend="justify">—  Dar scrisoarea pentru alteţa-sa, v-a dat-o domnul baron? întrebă Decsy, apropiindu-se liniştit de ei.</p>
                  <p rend="justify">Kocea rămase cu gura căscată, dar Mirko pricepu că era vorba de un vicleşug care urma să-i scape şi vru să răspundă, însă căpitanul urmă fără să-i ia în seamă:</p>
                  <p rend="justify">—  Mai aşteptaţi aici, că mă duc eu însumi s-o aduc!</p>
                  <p rend="justify">După scurtă vreme se înapoie cu o taşcă, pe care le-o întinse în grabă.</p>
                  <p rend="justify">—  Iacă, aici aveţi hârtia, cu pecetea luminăţiei-sale! Nu care cumva să vă abateţi din cale, că-i zor nevoie mare să trimită oşteni pe urmele unor ticăloşi.</p>
                  <p rend="justify">Strângerea de mână a lui Decsy îi spuse lui Mirko mai mult decât vorbele, aşa că nu mai întrebă nimic, ci îşi văzu de drum, împreună cu Kocea. Oamenii lui Czobor se uitară uimiţi, dar, fiind şi căpitanul cetăţii de faţă şi scrisoarea stăpânului lor, nu mai ziseră nimic. Haiducii însă dădură pinteni luând-o în galop spre Deva, aşa cum fusese vorba.</p>
                  <p rend="justify">—  Doar n-o să mergem la prinţ? se îngrijoră Kocea oprind fugarul.</p>
                  <p rend="justify">—  De ce nu? zâmbi Mirko. Să vezi ce renghi avem să-i jucăm domnului baron! Nu ştiu ce naiba o fi scriind aici, dar n-am de gând să i-o dau alteţei-sale.</p>
                  <p rend="justify">—  Şi ce-ai să faci?</p>
                  <p rend="justify">—  O să vezi<hi rend="color(#000000)">…</hi>!</p>
                  <p rend="justify">În odaia de sfat a cetăţii din Deva, alteţa-sa ilustrissimă Bethlen Gabor punea ţara la cale împreună cu sfetnicul său de taină, Ugrai Jeno.</p>
                  <p rend="justify">—  Alteţa-voastră nu are de ce să fie îngrijorată, spunea Ugrai, după câte îmi aduc aminte Czobor dintotdeauna a dus la bun sfârşit slujbele poruncite. Dreptu-i că lasă mult sânge şi blestem pe unde trece, dar altcum nu se poate în vremurile de astăzi.</p>
                  <p rend="justify">—  Jeno dragă, nu de sânge mă tem eu, ci ca nu cumva să fim înşelaţi cum că Gaşpar ar avea asupra lui făgăduiala împăratului. Atunci nu ştiu cum aş mai scoate cămaşa la Poartă, oprind solul sultanului, fără pricină.</p>
                  <p rend="justify">—  Asta cam aşa-i, încuviinţă sfetnicul. Dar de s-o găsi?</p>
                  <p rend="justify">—  Ei bine, atunci s-a zis cu Grazziani! Şi nu numai atât! Dacă Ahmed ar vedea amestecurile nemţilor în ţara noastră se va înfuria şi-l va pali pe habsburg.</p>
                  <p rend="justify">—  Dar nici sub turci nu-i bine, cuteză Jeno.</p>
                  <p rend="justify">—  Ai dreptate, dar între două rele o alegi pe cea mai mică, sună o veche zicală. Până acuma s-a văzut că tot cu păgânii eşti mai slobod decât cu creştinii. Pentru asta poftesc să-l dau în vileag pe Grazziani – omul cu două feţe.</p>
                  <p rend="justify">—  Nu-i scapă lui Czobor, ilustrissime, de-ar fi să-l taie bucăţele pe acest italian. Numai să aibă scrisoarea cu pricina asupra lui, că altcum baronul e în stare să-l facă să mărturisească prin cazne că a uneltit contra sultanului şi asta nu-i de ajuns. Am mai putea spune la nevoie că a încălcat ţara noastră fără ca noi să ştim cine este.</p>
                  <p rend="justify">N-apucă să-şi termine bine vorba, că uşa se deschise şi un copil de casă intră plecându-se ceremonios.</p>
                  <p rend="justify">—  Ce s-a întâmplat?! se miră prinţul.</p>
                  <p rend="justify">—  A sosit un olăcar de la Cladova spunând că are să vă spună ceva numai alteţei-voastre, de la baronul<hi rend="color(#000000)">…</hi>
                  </p>
                  <p rend="justify">—  Adă-l aici! se repezi Bethlen.</p>
                  <p rend="justify">—  E cam murdar<hi rend="color(#000000)">…</hi>
                  </p>
                  <p rend="justify">—  Aşa cum arată!</p>
                  <p rend="justify">Pajul ieşi cu aceeaşi plecăciune şi introduse olăcarul, care cum intră pe uşă puse un genunchi la pământ.</p>
                  <p rend="justify">—  Ai scrisoare, ori spui prin viu grai? întrebă prinţul.</p>
                  <p rend="justify">—  Măria-ta, am învăţat pe de rost, dar nu mi-i îngăduit să spun decât numai alteţei-voastre, răspunse Mirko, uitându-se la Ugrai.</p>
                  <p rend="justify">—  Poţi vorbi liniştit, dacă-ţi poruncesc.</p>
                  <p rend="justify">Haiducul trase aer în piept şi săltând fruntea închise ochii, apoi începu cu vocea ridicată:</p>
                  <p rend="justify">—  Înălţimea-sa domnul baron Czobor Istvan, prea bunul meu stăpân, a spus că omul prins a scăpat şi alteţa voastră să grijiţi de pază la Inău şi Chioar, căci luminăţia-sa va merge pe urmele lui. Atât!</p>
                  <p rend="justify">—  Inău<hi rend="color(#000000)">…</hi>?! Chioar<hi rend="color(#000000)">…</hi>?! îngăimă Bethlen uitându-se la Ugrai. Baronul tău s-a ţicnit, Jeno! Auzi neobrăzare? Să-mi poruncească mie?!</p>
                  <p rend="justify">—  Aşa te-a învăţat stăpânul tău să vorbeşti? îl întrebă Ugrai pe Mirko.</p>
                  <p rend="justify">—  Înălţimea-sa domnul baron Czobor Istvan, prea bunul meu stăpân, a spus că omul prins<hi rend="color(#000000)">…</hi>
                  </p>
                  <p rend="justify">—  Hoo! Ce, iar o iei de la început? se răsti prinţul. Ceva scris nu ţi-a dat?</p>
                  <p rend="justify">—  Nu, măria-ta! A spus<hi rend="color(#000000)">…</hi>
                  </p>
                  <p rend="justify">—  Destul! se băgă Jeno.</p>
                  <p rend="justify">—  E tâmpit de tot, ca şi stăpânul, făcu batjocoritor Bethlen. Jeno, oferă-i tu ceva bani şi dă-l afară. Cu baronul ne vom socoti cum se cuvine pentru astă neruşinare.</p>
                  <p rend="justify">Lui Mirko îi venea să sară în sus de bucurie, căci tocmai asta voia, ca prinţul să-l pedepsească pe „beutorul de sânge”. Se ţinu însă, făcând mai departe pe prostul până ce părăsi încăperea, după ce Ugrai îi aruncase o pungă cu bani.</p>
                  <p rend="justify">—  Place-ţi? întrebă Bethlen rămas din nou cu sfetnicul. Parcă am simţit că aşa are să se întâmple cu dobitocul de Czobor! Barem să nu fi făcut vreo boacănă, întrucât am înţeles de la omul lui că nu l-a prins pe Grazziani.</p>
                  <p rend="justify">—  Zicea că i-a scăpat, dar asta poate să însemneze că i-o fi luat scrisoarea, însă ce să caute la Inău, ori Chioar<hi rend="color(#000000)">…</hi>?!</p>
                  <p rend="justify">—  Nişte vite încălţate, şi el şi solul lui!</p>
                  <p rend="justify">Cu mâinile la spate, Bethlen se plimba furios prin dreptul ferestrei. În vale, la poalele muntelui, se întindea târgul Devei, casele înstăriţilor acoperite cu olane roşii, dar şi mahalalele calicimii, pline de câini şi de copii ce se zbenguiau toată ziulica, până când erau mai răsăriţi şi buni de muncă. Tot pe acolo se aciuiseră şi olahii, care de mult fuseseră izgoniţi din preajma dealului cetăţii, spre a face loc saşilor şi ungurilor. Cerul făgăduia mai zilele trecute să se arate senin şi însorit, însă acum îşi trăsese o perdea de nori plumburii, cernând o burniţă vineţie asupra caselor şi copacilor abia înmuguriţi.</p>
                  <p rend="justify">—  Ce-ar fi dacă ne-am bizui şi pe vicleşug în treaba asta? curmă liniştea Ugrai.</p>
                  <p rend="justify">—  Ce vrei să spui?! întoarse capul principele.</p>
                  <p rend="justify">—  Unde n-a izbutit Marte, poate să câştige Afrodita! zâmbi cu înţeles isteţul sfetnic.</p>
                  <p rend="justify">—  Vrei să amestecăm şi femei?</p>
                  <p rend="justify">—  În nici un caz! Numai pe Agnes!</p>
                  <p rend="justify">—  Păi, ea ce-i?!</p>
                  <p rend="justify">—  Sluga supusă a alteţei-voastre, dar mai presus de toate cea mai ascuţită minte ce a putut clădi vreodată Satana.</p>
                  <p rend="justify">—  Jeno dragă, zâmbi prinţul. De te-ar auzi ce părere bună ai despre ea, Agnes te-ar îmbrăţişa cu toată căldura<hi rend="color(#000000)">…</hi>
                  </p>
                  <p rend="justify">—  Departe de mine gândul de-a o bârfi, ci mai degrabă mă închin în faţa iscusinţei minţii şi a frumuseţii desăvârşite a contesei.</p>
                  <p rend="justify">—  Ştii bine însă că ea fără Iulia Mikes nu se încumetă niciodată la drum. Amândouă parcă ar fi una!</p>
                  <p rend="justify">—  Nu şi în pat, alteţă, făcu Ugrai, aruncându-i o privire plină de înţelesuri. Altcum, se împlinesc una pe cealaltă.</p>
                  <p rend="justify">—  Vrei să fii răutăcios, prietene, răspunse Bethlen fără supărare, ba chiar cu oarecare fudulie, căci el o cunoştea şi mai bine pe Rozsnyai Agnes, stăpâna de la Galda. Drept să-ţi spun, nu m-am gândit la ea şi poate că ar fi fost mai bine s-o fi trimis de la bun început, fără să-l mai fi băgat pe măgarul de Czobor. Auzi la el, să-i aţin eu calea la Inău<hi rend="color(#000000)">…</hi>  Cine ştie cum se va fi năpustit fiara de baron, înspăimântând tot ţinutul, iar Grazziani nu putea să nu afle de sosirea lui.</p>
                  <p rend="justify">—  Nicicând fiicele Evei n-au dat greş<hi rend="color(#000000)">…</hi>
                  </p>
                  <p rend="justify">—  Cu atât mai mult Agnes, fiica lui Belzebuth, după cum spui tu, i-o reteză Bethlen luminându-se iar la chip. Prea-bine, cheam-o!</p>
                  <p rend="justify">—  Pe amândouă!</p>
                  <p rend="justify">—  Nu-i nevoie, ştii bine că nu vine una fără cealaltă, fiind şi vecine de moşie, că doar Mikloslaka îi la doi paşi de Galda.</p>
                  <p rend="justify">Ugrai încuviinţă din cap.</p>
                  <p rend="justify">—  Va trebui să le trimitem la Temesvar, chiar în cetatea valiului, spuse el. Dacă Czobor l-a băgat în sperieţi pe Grazziani, acesta va căuta sprijinul paşei de acolo şi va trece în pustă pe la Gyula.</p>
                  <p rend="justify">—  Vorbeşti de parcă ţi-ar fi destăinuit însuşi veneţianul gândurile lui, dar tot aşa socot şi eu şi nici nu poate fi vorba de Inău. Fetele noastre vor trebui să se descurce mai înainte de a pătrunde pe pământurile paşalâcului de Buda, căci pe acolo se vântură mai cu uşurinţă iscoadele habsburgilor.</p>
                  <p rend="justify">—  Asta ar însemna ca Agnes să se afle în braţele lui Grazziani în mai puţin de două zile.</p>
                  <p rend="justify">—  Chiar în braţe, Jeno<hi rend="color(#000000)">…</hi>  am auzit că italianul e tânăr, nu-i de lepădat şi doar ştii cum e neamul lor!</p>
                  <p rend="justify">—  Sunteţi cumva gelos, alteţă? Agnes e în stare să facă orice pentru principele Transilvaniei<hi rend="color(#000000)">…</hi>
                  </p>
                  <p rend="justify">Bethlen roşi până în vârful urechilor, dar sub făloasa lui barbă nu i se putea ghici roşeaţa.</p>
                  <p rend="justify">—  Aş pofti să-l ştiu pe Grazziani la picioarele contesei, dar<hi rend="color(#000000)">…</hi>  mă rog! Binele ţării e mai presus de orice! Oricum, n-ar strica să fie mai zgârcită cu farmecele ei pentru străin.</p>
                  <p rend="justify">—  Cum văd eu, alteţa-voastră încă n-a uitat-o pe contesă?</p>
                  <p rend="justify">—  Vezi tu, Jeno, eu nu am voie să dau uitării pe nici un supus al domniei mele! se înveseli principele Transilvaniei.</p>
                  <p rend="justify">În răstimp, Kocea aştepta cu inima cât un purice să vadă ce se va alege din cutezanţa tovarăşului său. Acuma chiar că şi-ar fi lăsat pielea pe băţ de punea gabja pe ei „beutorul de sânge”. N-avea de unde să ştie el că acesta se şi grăbise să apuce calea spre Timişoara, trecând din nou prin Caransebeş şi luându-i urmele lui Gaşpar Grazziani.</p>
                  <p rend="justify">Mirko se ivi ţanţoş, săltând în podul palmei punga dobândită.</p>
                  <p rend="justify">—  Aşa se răsplăteşte slujba făcută cu credinţă! pufni el arătându-i lui Kocea banii. Hai să mergem la „Lâna de aur” să numărăm câţi galbeni or fi în ea!</p>
                  <p rend="justify">Abia atunci îi veni şi lui Kocea inima la loc, iar după ce se ghiftuiră bine din bucatele vestitului han din Deva, vinul de Ighiu îi făcu să uite cu totul de baronul Czobor. Din păcate n-au apucat să-şi numere mai întâi averea, ci l-au chemat pe hangiu, chipurile să se grozăvească şi faţă de el cu răsplata prinţului.</p>
                  <p rend="justify">Stăpânul se apropie cu ploconeli şi-i sticliră ochii văzând că sărăntocii aveau cu ce să plătească, fiindcă dintru început se cam codise să le dea de mâncat şi de băut. Numai privirea lui Mirko l-a făcut să se înduplece. Acum se liniştise, dar şi el şi muşterii holbară ochii cât cepele văzând că din pungă nu se răsturnau decât aspri turceşti, care, deşi mulţi, nu păreau a fi destui pentru plată.</p>
                  <p rend="justify">—  Ce înseamnă asta? îngăimă hangiul.</p>
                  <p rend="justify">—  Bani! nu vezi? Bani cu care ne-a răsplătit alteţa-sa, aşa că nu cârti, pentru cele două hartane de berbec<hi rend="color(#000000)">…</hi>
                  </p>
                  <p rend="justify">—  Vă bateţi joc de mine, golanilor? se înroşi jupânul<hi rend="color(#000000)">…</hi>  Ei bine, vedeţi voi pe dracu! Aţine-te, Pişta!</p>
                  <p rend="justify">O  namilă de ţigan buzat se ridică proptindu-se într-o măciucă. Apoi, cumpănindu-şi cumplita armă, se apropie de ei.</p>
                  <p rend="justify">—  M-ai strigat, stăpâne? mormăi acesta cu voce groasă.</p>
                  <p rend="justify">—  Ia vezi, mă! Scutură-i pe sărăntocii ăştia că poate mai găseşti ceva creiţari dosiţi, iar de nu, trage-le o mardeală bună, să nu uite c-au mâncat de pomană la mine!</p>
                  <p rend="justify">—  Apăi, dacă aşa ţi-i vorba, sări Mirko, atunci se schimbă socoteala<hi rend="color(#000000)">…</hi>
                  </p>
                  <p rend="justify">Cât ai clipi, scoase un hanger şi se repezi la hapsân, apucându-l cu o mână de grumaz, iar cu cealaltă proptindu-i tăişul în beregată.</p>
                  <p rend="justify">—  Adă banii înapoi nemernicule, dacă nu ţi-s pe plac! şi făcu semn lui Kocea să înşface punga. Iar tu, ţigane, de nu arunci bâta şi nu şezi blând, rămâi slugă fără stăpân, că ţi-l belesc ca pe porc!</p>
                  <p rend="justify">Toţi cei câţiva muşterii rămaseră înmărmuriţi de cutezanţa haiducului, iar Pişta, rânjind, făcu un pas mai aproape.</p>
                  <p rend="justify">—  Stai în loc, Pişta, că ăsta-i Mirko, haiducul! se auzi o voce.</p>
                  <p rend="justify">—  Întocmai! se fuduli Kocea. Nădăjduiesc că auzit-aţi de noi?</p>
                  <p rend="justify">—  Nu mă ucide! horcăi hangiul. Ia-ţi banii<hi rend="color(#000000)">…</hi>
                  </p>
                  <p rend="justify">—  Aşa am să şi fac! răspunse Mirko, neslăbindu-i strânsoarea. Dar mai întâi porunceşte ţiganului tău să se domolească, altfel eu nu ştiu multe! şi-l îmboldi cu hangerul.</p>
                  <p rend="justify">—  Pişta, ţâpă bâta şi şezi în loc! gâfâi el, cu toate că Mirko îi slăbise anume strânsoarea ca să poată vorbi.</p>
                  <p rend="justify">Ţiganul dădu nepăsător din umeri şi se trase înapoi, aşezând măciuca pe o masă şi aşteptând parcă să vadă ce se va mai întâmpla.</p>
                  <p rend="justify">—  No, aşa-i bine, drăguţule! rânji Mirko, fără să-i lase grumazul. Şi zici că nu-ţi plac banii mei?<hi rend="color(#000000)">…</hi>  iacă, mie îmi plac ai tăi şi fă bine porunceşte să-mi aducă aici o sută de ducaţi!</p>
                  <p rend="justify">—  Vaaai de mine, păcatele mele! se tângui hangiul. De unde să scot atâta bănet? De mi-i tăia bucăţele şi tot nu scoţi pe mine atâta!</p>
                  <p rend="justify">—  Pe tine nu, că eşti numai osânză, dar nu mai zăbovi, că n-am vreme!</p>
                  <p rend="justify">—  Cincizeci! icni jupânul, îmboldit din nou.</p>
                  <p rend="justify">—  Nu mă târguiesc! Numai atâta să preţuiască scârbavnica ta viaţă? Vrei să-mi cat eu singur? Ia vezi Koceo!</p>
                  <p rend="justify">Acesta se îndreptă mai întâi spre ţigan şi-i luă măciuca din faţă, după care se duse şi trase uriaşul zăvor de la uşă.</p>
                  <p rend="justify">—  Ia trageţi-vă şi voi mai laolaltă! porunci Kocea spre cei câţiva muşterii, ameninţându-i cu bâta. Puneţi pe masă cuţite, săbii şi pistoale, că de nu, vă cer şi pungile!</p>
                  <p rend="justify">Cu toţii se grăbiră să îndeplinească voia temuţilor haiduci, dar în afară de două bricege şi un hanger nimeni nu mai avu arme.</p>
                  <p rend="justify">—  Faină treabă, Koceo! încuviinţă Mirko, ţinându-l bine pe hangiu. Acuma ia spune cu binişorul unde să caute, că<hi rend="color(#000000)">…</hi>  na, mă jur să nu-ţi iau mai mult!</p>
                  <p rend="justify">—  Barem şaptezeci<hi rend="color(#000000)">…</hi>  încercă să se târguiască acesta.</p>
                  <p rend="justify">—  Nu ne-nţelegem, şi-i bai! Koceo, ia aprinde o feştilă să-l vedem mai bine pe jupân! Ard de nerăbdare să-i rad barba, dar cum n-avem vreme, i-o pârlesc ca la porc<hi rend="color(#000000)">…</hi>
                  </p>
                  <p rend="justify">—  Îţi dau, tâlharule! izbucni hangiul înfricoşat. Vedea-te-aş în ştreang, nemernicule, îţi dau!<hi rend="color(#000000)">…</hi>  Mă sărăceşti<hi rend="color(#000000)">…</hi>
                  </p>
                  <p rend="justify">—  Las’ că scoţi tu alţii, rânji Mirko. Şi bagă de seamă să vorbeşti mai frumos că mă mânii şi nu-ţi mai cer nimic! Ce dracu te tot văicăreşti? Doar ţi-am arătat şi ţie cum m-a răsplătit pe mine prinţul, şi nu m-am văitat. Eu îţi cer nişte bani, doar cu împrumut<hi rend="color(#000000)">…</hi>
                  </p>
                  <p rend="justify">Deodată se auziră nişte bătăi în uşa de la intrare.</p>
                  <p rend="justify">—  Deschide, jupâne! Ce, ai închis ziua-n amiază mare?<hi rend="color(#000000)">…</hi>  Hei, n-auzi? Deschide!</p>
                  <p rend="justify">—  Cătanele! spuse unul din încăpere. Caraula!</p>
                  <p rend="justify">În ochii hangiului licări nădejdea, dar iute se stinse, căci tăişul din beregată îi aminti în ce stare se afla.</p>
                  <p rend="justify">—  Heei, jupâne, se auzi de afară. Păţit-ai ceva?</p>
                  <p rend="justify">Mirko îşi reveni pe dată şi porunci lui Kocea să tragă brăcinarul cârciumarului, cu care să-l lege, iar celorlalţi le şopti că de scot vreo vorbă dă foc la cârciumă să ardă peste ei.</p>
                  <p rend="justify">Dar a fost îndeajuns o clipită de nebăgare de seamă a lui Kocea, ca să-i strice plănuirea lui Mirko. Trecând prin dreptul lui Pişta, acesta îl pocni zdravăn în moalele capului cu pumnul lui de matahală şi Kocea se prăbuşi ca o cârpă. Apoi, cu o iuţeală greu de crezut pentru asemenea namilă, se repezi asupra hangiului, răsturnându-l peste Mirko şi prăvălindu-se toţi trei la podea. Cârciumarul începu să strige după ajutor, iar Pişta se aşeză cu toată greutatea peste Mirko, înăbuşindu-l. Un muşteriu trase zăvorul şi caraula pătrunse în odaie.</p>
               </div>
               <div type="div3">
                  <head>ÎN CODRII TIGHECIULUI.</head>
                  <p rend="justify">Cu toate că primăvara venise şi pe meleagurile de la marginea vestitului codru ce se întindea de o parte şi de alta a Prutului până hăt departe către vărsare, satul Pojorâta era pustiu. Ai fi putut gândi că va fi fost călcat de vreo trâmbă tătărească, numai că nu era clintită nici o casă şi nici urmele pojarului nu se vedeau. Alta trebuia să fi fost pricina băjenirii sătenilor, şi aşa şi era. Slugile vel-armaşului Nicoriţă hărţuiseră necontenit ţăranii să iasă la muncă pe moşia devenită acum boierească, până ce într-o singură noapte întreg satul s-a băjenit, cu căţel, cu purcel.</p>
                  <p rend="justify">Marele boier bănuia însă că numai blestemata de răscoală ţărănească ce mocnise peste iarnă ca să-şi arate colţii o dată cu firul ierbii era adevărata pricină. Şi mai ştia domnia-lui că nu puteau fi duşi prea departe, dar păs de te avântă în codru, când erau aşa de porniţi împotriva lui<hi rend="color(#000000)">…</hi>  Spumega, neavând cu cine munci ogoarele, dar n-avea ce face.</p>
                  <p rend="justify">Prea şi-o luase în cap sărăcimea de când cu domnia Tomşei, dar după mazilirea acestuia, către sfârşitul lui brumar 1615, le băgase el minţile în cap mocofanilor. Acum însă se sumeţiseră din pricina zvonului că şi alte sate apucaseră pe calea dihoniei şi se împotriveau să iasă la muncă pentru boieri. După înfrângerea lui Tomşa la Tătărani şi înscăunarea măriei-sale Alexandru vodă Movilă, acesta nu-i mai avea la suflet pe răzăşi şi dăduse mână liberă boierimii să-i vecinească.</p>
                  <p rend="justify">Pojorâtenii erau de când lumea pe aceleaşi meleaguri şi nici cei mai gârboviţi de ani nu-şi aminteau să le fi spus moşii lor că ar fi venit de aiurea. E drept că se mai băjeneau, dar numai la doi paşi, în codru, iar după ce trecea urgia se înturnau în sat, dregeau şi zideau din nou, iar viaţa se relua ca şi cum nu s-ar fi întâmplat nimic. Cum era să plece omul de pe pământul care-l hrănea? Adesea, cu plugul ori hârleţul, răscoleau osemintele străbunilor, îngălbenite şi uscate de vreme, pe care cu grijă le strângeau şi le aduceau la taica-popa să le sfinţească şi cu mare cinste le îngropau în cimitir printre morţii mai tineri. Oale de lut sparte ori întregi semănau într-atâta cu cele din casele lor, încât nu o dată le foloseau de parcă le-ar fi cumpărat de curând.</p>
                  <p rend="justify">Dumnealui vel-armaşul Nicoriţă căpătase de la răposatul Ieremia vodă Movilă zapise cum că ar avea dreptul asupra Pojorâtei, a iazului şi a mii de stânjeni de pădure. Dar mocofanii, în cerbicia lor, nici nu voiau să audă de aşa-ceva şi scoteau la iveală tot felul de urice îngălbenite, unele chiar de pe vremea lui Alexandru cel Bun. După ani de confruntări prin divane, găsiseră dreptate la scaunul lui Tomşa. A dat Dumnezeu şi la Tătărani s-a mântuit cu domnia voievodului calicilor, iar dumnealui vel-armaşul căpătase iarăşi dregătoria în divanul domnesc. Cine să se mai încumete a înfrunta pe un boier divănit?</p>
                  <p rend="justify">Cu toate acestea, nu numai ţăranii din Pojorâta dar şi cei din întreg ţinutul Fălciului şi al Orheiului se răsculaseră, dând crezare unor scorneli cum că un nepot de-al răposatului Ion Vodă strângea oaste făgăduind slobozenie şi dreptate tuturor obidiţilor. Flăcăii satelor îşi ascuţeau topoarele şi îşi prefăceau în arme necruţătoare paşnicele coase, de care pentru o vreme nu părea să mai fie nevoie.</p>
                  <p rend="justify">Grigore Baltag din Pojorâta, un zdrahon de vreo 25 de primăveri, era capul tuturor nemulţumiţilor, dar mai cu seamă purta o ură neîmpăcată boierului Nicoriţă. Râca lui era mai veche, încă de pe vremea când stăpânul poruncise să-l ţină pe flăcău vreo două săptămâni în butuc din pricina rocoşelii de care dăduse dovadă. Ca tuturor celor de seama lui, îi sosise şi lui Grigore ceasul însurătorii şi tare o mai îndrăgise pe Ilenuţa lui moş Precup, care fiind cam sărăcuţă se băgase slujnică pe lângă jupâneasă, pentru a strânge o brumă de zestre, măcar că băiatul ar fi luat-o numai cu ce avea pe ea.</p>
                  <p rend="justify">Dumneaei boieroaica Ilisafta făgăduise s-o răsplătească de s-ar dovedi vrednică, dar nici prin cap nu-i trecuse că boierul cel bătrân s-ar mai fi putut uita la o fetişcană altcum decât la icoana Precestei. S-a întâmplat însă ca într-o noapte, pe când jupâneasa era plecată pe la nişte boieri megieşi pentru mai lungă vreme, stăpânul să facă un mare bairam. După ce s-au veselit cu nişte cotnărel, l-a cuprins deodată poftă de femeie. Pe loc a poruncit să-i fie înfăţişată Ilenuţa şi, fără să mai aibă vreo ruşine de părul său cărunt, a batjocorit-o de faţă cu toţi oaspeţii, poftindu-i şi pe ei să facă aşijderea. Biata copilă, când s-a văzut scăpată din ghiarele beţivanilor, a fugit aşa cum se afla şi nu s-a mai oprit decât cu capul într-o fântână. Au găsit-o mai pe urmă după duhoarea ce venea din puţ şi cu mare greutate s-a mai putut cunoaşte ceva din fata lui moş Precup. Când taica-popa i-a citit rugăciunea de iertare, socotind-o tot pe ea vinovată, fiindcă-şi ridicase singură zilele, lui Grigore i-a venit să turbeze de furie şi abia a fost potolit de prieteni să nu se repeadă la preot să-i astupe gura cu ţărână. S-a jurat însă cu glas tare, la mormântul ei, că avea să dea el judeţul cel drept ucigaşului.</p>
                  <p rend="justify">După câteva zile, flăcăul s-a strecurat la curte cu un baltag pe umăr şi cât pe ce să-l pălească pe ticălosul boier dacă o slugă nemernică nu-i băga codiriştea unei furci taman între glezne. Prăvălindu-se cât era de lung, vel-armaşul s-a năpustit asupra lui pălindu-l cu ciubota peste fălci şi în coaste până ce l-a lăsat în nesimţire, năclăit de sânge. S-ar fi ridicat el, că doar era mai voinic decât ghiujul, dar acelaşi slugoi îi prinsese grumazul între cele două coarne ale furcii şi se rânjea mulţumit la el, pe când era zdrobit.</p>
                  <p rend="justify">A  zăcut aşa, lingându-i câinii sângele de pe faţă până pe-nserat, când au prins de veste ceilalţi flăcăi, care au dat fuga şi l-au luat acasă. Multă vreme s-a zbătut între viaţă şi moarte, dar în cele din urmă tinereţea lui a biruit. Nu s-a astâmpărat însă, că-l ţinea legat jurământul făcut Ilenuţei, aşa că abia înzdrăvenit s-a năpustit călare până în uşa conacului, unde a fost răzbit de lefegiii secui ai boierului.</p>
                  <p rend="justify">De astă-dată, vel-armaşul Nicoriţă a poruncit ca bezmeticul să fie pus în butuci şi să rămână acolo până avea să crape de foame şi sete, fiind oprit cu străşnicie să se apropie careva de osândit vreo două săptămâni. Porunca boierească n-a ţinut însa multă vreme, fiindcă tovarăşii lui Grigore au năvălit ziua în amiaza-mare într-o căruţă trasă de doi armăsari focoşi, aruncând torţe aprinse în clăile de fân şi paie, sub ochii uluiţi ai argaţilor. Vâlvătăile şi larma au ademenit pe lefegii într-acolo şi pe dată flăcăii au întors căruţa şi cât ai bate din palme au ajuns lângă chinuit, ridicându-l pe sus cu butuc cu tot.</p>
                  <p rend="justify">Se înţelege că nu mai încăpea împăcare între Grigore Baltag şi vel-armaş, dar nici între săteni şi curte. Povestea asta se petrecea pe când la Iaşi era în scaun Vodă Tomşa, care-i tăia pe boieri „ca pe berbeci” şi din astă pricină nu se încumetase să-i vină de hac neobrăzatului mocofan. Sătenii îl povăţuiau să se înfăţişeze domniei cu pâră împotriva boierului, dar Grigore nu se încredea în asemenea judecăţi. „Corb la corb nu-şi scoate ochii!” obişnuia el să le răspundă.</p>
                  <p rend="justify">—  Vedeţi voi toporişca aiasta? întreba el. Apăi, mai domn ca ea nu se află şi numai cu direptate giudecă!</p>
                  <p rend="justify">Iată însă că pe la sfârşitul iernii un alt Ion-vodă a chemat sărăcimea să înlăture pe hulpavii boieri şi să-şi facă singură dreptate. Era tocmai ceea ce poftea şi Grigore, aşa că nu-i de mirare că a fost printre cei dintâi care i-a îndemnat pe ai lui să dea foc curţii boiereşti. Dar n-a mai apucat să-şi ducă la îndeplinire gândurile, fiindcă lefegiii s-au năpustit asupra satului silindu-i pe oameni să iasă la muncă, mânându-i ca pe vite. Grigore, prinzând de veste, a izbutit să se strecoare în pădure împreună cu alţi flăcăi şi în două zile întregul sat s-a adunat la locurile ştiute, din adâncul codrului. Acolo s-au sfătuit ca cei vrednici să ducă o armă în mână să se înfăţişeze la oastea măriei-sale Ion-vodă.</p>
                  <p rend="justify">Noaptea se lăsase mai răcoroasă, fiindcă primăvara se făcea simţită doar la lumina sfântului soare, iar sub cerul spuzit de stele trebuia să ai cojocul în spinare, oricât de tare ai fi fost.</p>
                  <p rend="justify">—  Am ştiri, spunea Grigore către ceilalţi, că cele două giupânese, mama şi fata, au fost chemate de boier la Ieşi. Altă cale n-au decât prin pădurea noastră şi s-ar putea să le întâlnim.</p>
                  <p rend="justify">—  Să le facem şi noi ce i-o făcut boierul<hi rend="color(#000000)">…</hi>  se auzi o voce.</p>
                  <p rend="justify">—  De cânele cel bătrân avem trebuinţă, femeile să fie numai nadă, i-o tăie Grigore.</p>
                  <p rend="justify">—  De ce nu? sări Pandele, un flăcău tomnatec.</p>
                  <p rend="justify">—  Apăi duduca Profiriţa îi tocmai bună să te răcorească oleacă şi pe tine, măi Grigoriţă, se băgă în vorbă Vasile al lui moş Codoi.</p>
                  <p rend="justify">—  Parcă giupâneasa Ilisafta are vreun cusur? rânji Pandele.</p>
                  <p rend="justify">—  Bine, bre! îngădui în şagă Culai. Ţine-o pentru tine, că de giupâniţă ne îngrijim noi, după ce s-o îndulci Grigoriţă.</p>
                  <p rend="justify">Grigoriţă înţelese că n-o va scoate la capăt cu tovarăşii lui, aşa că încercă a-i aduce la gânduri mai bune.</p>
                  <p rend="justify">—  Ce credeţi voi, bezmeticilor, că giupânesele au să treacă taman prin poieniţa aiasta şi or să ne poftească la giugiulit? Şi ce gândiţi voi, că noi suntem boieri să facem dragoste cu anasâna?</p>
                  <p rend="justify">—  Nu te teme măi, Grigoriţă, spuse Pandele, singurul care se mai lua de căpetenia lor în şagă. Nu s-o azvârli ea giupâniţă în nici o fântână după<hi rend="color(#000000)">…</hi>
                  </p>
                  <p rend="justify">—  Cap ai, minte ce-ţi mai trebuie! i-o reteză acesta nemulţumit. De dragoste cu femeile ne arde nouă amu? Noi trebuie să-l silim pe nemernicul de armaş să ne lase drepturile străbunilor noştri. Dacă avem să-i batjocorim femeile, nu ne mai sloboade nicicând, iar de le prindem zălog, nu le înapoiem decât după ce ne dă zapis la mână că nu se mai bagă în moşia noastră.</p>
                  <p rend="justify">—  Ce baţi câmpii, bre Grigoriţă? sări Vasile. Până mai ieri ne îndemnai ca praful şi pulberea să se aleagă de casa şi acareturile lui Nicoriţă, şi amu vrei să te pui la taclale cu el?</p>
                  <p rend="justify">—  Aşa-i! Aşa-i! încuviinţară ceilalţi.</p>
                  <p rend="justify">—  Cu furca şi toporul se smulge direptatea, nu cu vorbe de clacă! adăugă ţâfnos Pandele. Iar dacă ne-om giugiuli şi noi cu muiere boierească, n-a hi nici o pagubă!</p>
                  <p rend="justify">—  Apăi, că voi nu m-aţi înţăles pe mine, răspunse Grigore săltând amândouă mâinile. Eu gândeam că tartorul de boier are să vie să-şi ieie femeia şi odrasla de la noi, iar atunci puteam pune gabja pe el şi să-l giudecăm ca pe hoţii de cai!</p>
                  <p rend="justify">—  Aşa parcă-i mai cu ohibzuinţă, încuviinţă Culai în numele tuturor.</p>
                  <p rend="justify">Dar în vreme ce flăcăii sporovăiau în inima codrului, jupâneasa Ilisafta îşi făcea mare grijă cu călătoria la Iaşi. Nu că n-ar fi poftit să mai schimbe tihna de la moşie pe larma curţii domneşti, căci avea să se fudulească faţă de celelalte jupânese cu rangul şi averea domniei-sale. Şi nu era de lepădat nici dregătoria dumnealui vel-armaşului, ce se divănise iarăşi, dovedindu-se boier de viţă veche şi nu din ciocoime. Apoi mai era de trebuinţă să fie scoasă şi copila în lume, căci trecuse de optsprezece ani şi teamă-i era să nu rămâie fată bătrână, ori s-o dea după vreun boier de la ţară. Nu se cădea o asemenea înjosire pentru o frumuseţe de fată şi de neam mare şi bogată. La zestrea ei avea să primească peţitori numai de la boierii-veliţi şi poate chiar de la şlehtici, cu care de bună-seamă că avea să deie ochii pe la curtea din Iaşi<hi rend="color(#000000)">…</hi>  Dar cum să se încumete la drum lung, numai ele, două femei, chit că aveau împrejur roată de lefegii secui? Dumnealui, vel-armaşul, plecase îndată după sfântul Ion şi trimisese poruncă să-i vină şi familia la curte, dar nu spusese pentru ce anume. Nu putea fi vorba decât de măritişul Profiriţei!</p>
                  <p rend="justify">Pentru întovărăşire la drum ar fi fost bun şi Toma Melinte, prostălăul megieş de moşie, care tot da târcoale fetei. Numai că nu avea să se înfăţoşeze cu el dimpreună la curtea lui Vodă<hi rend="color(#000000)">…</hi>  dar găsi-va ea cum să scape de urât. Treaba lui ar fi fost doar să le apere pe drum, poate chiar şi de propriii lor lefegii<hi rend="color(#000000)">…</hi>  Şi cum nu era zi lăsată de la Dumnezeu ca Melinte să nu-şi facă niscai treburi pe la curtea boierului Nicoriţă, n-a fost prea greu să dea de el.</p>
                  <p rend="justify">—  N-ai vrea matale, bre Tomiţă, să te preumbli cu noi până în târgu Ieşului? Ai mai vedea lumea care se vântură pe la curte şi numa bine ţi-a pica, îi zise jupâneasa de cum dădu cu ochii de el.</p>
                  <p rend="justify">Tânărul Melinte rămase cu gura căscată la spusele boieroaicei.</p>
                  <p rend="justify">—  Dar a veni şi duduca? izbuti el să îngăime, roşindu-se până-n vârful urechilor.</p>
                  <p rend="justify">—  Vezi-bine, c-apăi de ce te poftesc? îl aţâţă Ilisafta.</p>
                  <p rend="justify">—  Atunci mai încape vorbă? se bucură Toma. Iacă, mă răped să-i spun babachii şi până-n sară m-am întors!</p>
                  <p rend="justify">—  Dar oare te-a lăsa?</p>
                  <p rend="justify">—  Pe mine?! Doar sunt bărbat în toată legea! N-am a da socoteală nimănui, numai ceva bani de pungă să-mi deie.</p>
                  <p rend="justify">După plecarea tânărului, Ilisafta nu-şi putu ţine râsul gândindu-se la păcăleala ce i-o va trage nătângului, că doar nu era de nasul Profiriţei. Avea ea să-l căptuşească cu vreuna pe la Iaşi, că moşie avea îndeajuns, slavă Domnului!</p>
                  <p rend="justify">Aşa se hotărâse plecarea, iar Tomiţă îşi adusese şi slujitori înarmaţi, daţi de tătâne-său. Acesta grozav se mai bucurase când auzise poftirea ce i-o făcuse lui fiu-său înfumurata de Nicoriţoaie, şi nu se mai îndoia că avea să urmeze încuscrirea. S-au pornit încă de la cel de-al doilea cântat al cocoşului ca să-i prindă zorile trecuţi de afurisitul acela de codru, unde mişunau tot felul de jivine, dar mai cu seamă tâlhari şi ţărani băjeniţi. Prin altă parte nu se putea, căci pădurea se întindea până în părţile Orheiului şi Lăpuşnei, iar către soare-apune şi miazăzi, atingea lunca Siretului şi mai încolo până la Dunăre, aproape de Galaţi. Numai Prutul îşi ducea leneş apele pe la mijloc de codru, dar lăsa din loc în loc vaduri de trecere pentru oamenii ce locuiau de o parte şi de cealaltă. Un astfel de vad era pe la Todireşti, căci să se meargă drept spre miazănoapte era mai cu primejdie, din pricina răzmeriţei ţărăneşti.</p>
                  <p rend="justify">Flăcăii din Pojorâta aflaseră prin iscoadele de la conae de pregătirile boieroaicei, dar încă nu se ştia anume ziua, aşa că de vreo câtva timp zi şi noapte stăteau la pândă. Drumul mare era străjuit de stejari bătrâni, uitaţi de vreme, dar înalţi şi falnici de făceau umbră groasă iân plină amiază, măcar că abia înfrunziseră. Din astă pricină, şleaul era cam jilav şi chiar gloduros pe alocuri, încât anevoie era străbătut. Uneori se mai lăţea, dar câteodată era atât de îngust încât abia se putea strecura carâta, trasă de cel puţin şase cai, fiindcă îndeobşte în asemenea locuri se făceau rovine.</p>
                  <p rend="justify">Tocmai la o asemenea strâmtoare pregătise Grigore Baltag cu ai lui capcana, după cum făceau când veneau tătarii şi aşa după cum o învăţaseră din moşi-strămoşi, din cele mai îndepărtate vremuri. Tăiaseră copacii din preajmă în aşa fel încât să se mai ţină drept, dar împingându-i s-ar fi prăvălit cu uşurinţă în calea trecătorilor nepoftiţi. Din loc în loc adunaseră vreascuri ce trebuiau aprinse ca prin fumul lor să-i acopere de privirile vrăjmaşului pe oamenii pădurii, dar asta numai dacă acesta s-ar împotrivi.</p>
                  <p rend="justify">Începuse a miji de ziuă şi păsărelele cele mai harnice ciripeau încă somnoroase, vestind o nouă zi. Înveliţi în sumanele lor călduroase, flăcăii petreceau cea de-a treia noapte de pândă, dar se bănuia că avea să fie şi cea de pe urmă, aşa că mai mult au stat cu urechile ciulite decât să se dea somnului.</p>
                  <p rend="justify">—  Ian auziţi, fraţilor! sări deodată Culai. Scârţâit de osii… Ei sunt!</p>
                  <p rend="justify">—  Taci, bre, c-ai visat! îl repezi unul.</p>
                  <p rend="justify">—  Ba, chiar aşa-i! Sculaţi-vă! porunci Grigore.</p>
                  <p rend="justify">Cât ai clipi săriră cu toţii în capul oaselor, punând mâna pe topoare şi strecurându-se fiecare pe la locurile dinainte ştiute.</p>
                  <p rend="justify">Nimeni nu se mai îndoia că se aude scârţâitul roţilor de carâtă, silită să meargă în pasul cailor din pricina şleaurilor prea adânci. După câtăva vreme se arătă la vedere cel dintâi călăreţ, în spatele căruia venea boierul Melinte cel tânăr de la Foleşti şi mai în urmă şi carâta vel-armaşului cu lefegiii şi slujitorii boiereşti. Flăcăii aşteptară cu inima cât un purice să le vină la îndemână şi când Grigore socoti că era numai bine, scoase un răcnet:</p>
                  <p rend="justify">—  Pe ei, fraaaţilor! şi împinse cu putere stejarul de care se proptise, prăvălindu-l în drum.</p>
                  <p rend="justify">—  Pe ei, măăăi! răspunseră ceilalţi din toate părţile, făcând la fel, de s-au speriat drumeţii că întreaga pădure se prăbuşeşte peste ei.</p>
                  <p rend="justify">Îndată porniră a se ridica şi nori groşi de fum, stârnind şi mai mare spaimă între oameni şi dobitoace. Văzându-se împresuraţi, lefegiii descărcară la întâmplare sâneţele, după care dădură bir cu fugiţii, de teamă de a nu fi prinşi. Nici vorbă să mai sară în sprijinul stăpânei lor, după cum slugile lui Melinte s-au făcut nevăzute încă de la primul strigăt. Cu toţii au părăsit-o în graba mare pe Ilisafta, care-şi îmbrăţişase fiica înghemuită lângă ea şi tremurând din toate mădularele. N-aveau jupânesele cum să vadă că „tontul” de Tomiţă, singurul care cătase să se împotrivească, fusese doborât la pământ.</p>
                  <p rend="justify">Vreascurile fiind prea uscate se topiseră curând sub flăcările ce se înălţau făcând şi mai multă lumină şi astfel se vedeau bine cele două femei, mama şi fata, strânse una lângă alta. Bătrâna însă nu se pierduse cu firea, ci mai curând era înfuriată de atâta neobrăzare.</p>
                  <p rend="justify">—  Mişăilor! Nemernicilor! spumega ea. Unde vi-i bărbăţia, ticăloşilor! Nu fugiţi, că pentru asta vă dau plată, lifte spurcate!</p>
                  <p rend="justify">Zadarnice erau chemările, fiindcă cei câţiva însoţitori care nu apucaseră la picior mai din vreme zăceau acuma în glod, păliţi şi despicaţi de muşcăturile topoarelor. Numai doi dintre ei, rămaşi ceva mai în urmă, se aşezaseră spate-n spate şi căutau a se apăra, apropiindu-se de un cal rămas fără stăpân, în şaua căruia au sărit amândoi, luând-o la sănătoasa şi izbutind astfel să scape.</p>
                  <p rend="justify">—  Nu-i lăsaţi, fraţilor! răcni Grigore. După mine! porunci el şi fără să se mai uite în spate sări pe un cal, luând urma fugarilor.</p>
                  <p rend="justify">Se pare însă că nu fusese auzit şi nici văzut de ai săi, care erau cu ochii pe cele două jupânese.</p>
                  <p rend="justify">—  Agiutoor! Hoţiii! nu mai contenea să strige boieroaica, doar de va fi auzită de careva. Veniţi la mine!</p>
                  <p rend="justify">—  Iacă am sosit, cinstită giupâneasă! rânji Pandele.</p>
                  <p rend="justify">—  Lipseşti, mişălule, din faţa mea!</p>
                  <p rend="justify">—  Ian nu te mai zborşi cucoană şi săi hopa colea în braţele mele! De duduca s-a găsi cine să-i poarte grija.</p>
                  <p rend="justify">—  Mocofane, să nu cutezi să te apropii că-ţi sparg capul! Auzi tu? Să pleci pe dată!</p>
                  <p rend="justify">—  Ce-i drept, îs ţăran, dar nu mă ruşinez dintr-atâta. În pielea goală tot una suntem, aşa că nu-ţi mai da ifose şi hai cum am zis, că n-avem vreme!</p>
                  <p rend="justify">În lipsa lui Grigore, fiecare făcea cam ce-i dădea prin cap, dar auzindu-l pe Pandele se strânseră ciotcă în jurul lui, făcând haz de hâtrul lor tovarăş.</p>
                  <p rend="justify">—  Apăi, dacă nu vrei matale, giupâneasă, iacă, am să mă bag eu în caleaşcă să mă fac boier, făcu mucalit flăcăul, încurajat de râsetele celorlalţi.</p>
                  <p rend="justify">Nu avea de gând s-o vatăme şi nici nu se temea de ea, aşa că-şi aşeză securea pe laviţa din faţă şi vru să se salte lângă jupâneasă, mai mult ca s-o sperie şi să-i facă pe ceilalţi să se înveselească. Însă, cu iuţeala fulgerului, Ilisafta îşi împinse copila în partea cealaltă a carâtei, trântind-o în glod, iar ea, apucând toporişca, îl izbi pe Pandele în plină faţă. Se vede că spaima îi va fi îndoit puterea, căci un val de sânge acoperi faţa voinicului, care se prăbuşi cu ţeasta despicată. Toţi rămaseră înmărmuriţi şi nici chiar jupâneasa nu-şi dădea seama de fapta ei, holbându-se la omul ce se zvârcolea în spasmele morţii.</p>
                  <p rend="justify">—  Jivină spurcată! şuieră Culai. Las' că-ţi venim noi de hac! Ian haideţi, fraţilor!</p>
                  <p rend="justify">La strigătul lui caii înhămaţi la caleaşcă zvâcniră dintr-o dată şi o luară la goană, iar jupâneasa Ilisafta, aflându-se în picioare şi fără a se ţine, fu aruncată cu capul în jos. În cădere i se prinseră fustele în ceva şi astfel se bălăngănea neputincioasă, izbindu-se într-una cu faţa de pământ. În vreme ce unii dintre flăcăi se strânseră în jurul lui Pandele, alţii începură să alerge după carâtă, dar caii speriaţi goneau bezmetici, până când o izbiră pe jupâneasă de un trunchi de copac, lăsând-o lată la pământ, despuiată de fustele ce i se despicaseră.</p>
                  <p rend="justify">În răstimp, Profiriţa se ridicase şi, toată înnămolită, vrusese să scape în pădure, dar o zărise Vasile.</p>
                  <p rend="justify">—  Nu se cade, giupâniţă să umbli matale pe gios, că te-i murdări. Mai bine să te duc la un loc uscat şi să-ţi dezbrac ţoalele, să te usuci.</p>
                  <p rend="justify">—  Lasă-mă! Dă-mi pace! răcni ea. Mămucăăă!</p>
                  <p rend="justify">—  De ce să te las, hulughiţo, că doar nă-i fi ca giupâneasa, să nu suferi mirosul de ţărani? Ne tragem mai la dos şi îi vedea că nici ţăranii nu-s de lepădat!</p>
                  <p rend="justify">Simţise trupul tânăr al fetei zbătându-i-se în braţe, iar ţâţişoarele îl îmboldeau aprinzându-i jar în vine. Uitase cu totul de Grigoriţă şi de învoiala făcută. Dar n-apucă să mai scoată o vorbă că Profiriţa îi înfipse unghiile în plină faţă, şiroindu-l de sânge. Durerea îl potoli îndată pe flăcău, care îmbrâncind-o pe fată cât-colo se prinse cu mâinile de obraji şi începu a se văicări ca din gură de şarpe.</p>
                  <p rend="justify">—  Văleuuu! Cum m-o zgârâiet, căţaua dracului!</p>
                  <p rend="justify">Nimeni însă nu le luă seama, fiind cu toţii uluiţi de cele petrecute. Toader se apropie sfios de jupâneasa Ilisafta şi tocmai la vreme îi acoperi goliciunea, pe când fiică-sa venea alergând ca o nălucă printre copaci.</p>
                  <p rend="justify">—  Nu muri, mămucăăă! strigă deznădăjduită şi aruncându-se din fugă peste ea îi sărută faţa întinată. Iacă, oamenii ăştia de treabă au să te oblojască şi matale ai să-i ierţi! Nu-i aşa? se întoarse ea spre flăcăi.</p>
                  <p rend="justify">Aceştia rămaseră muţi, iar Profiriţa izbucni într-un hohot de plâns cu sughiţuri, cu greu putând fi desprinsă de pe leşul mamei sale. Jupâneasa Ilisafta fu aşezată cuviincios cu mâinile pe piept şi-i traseră pleoapele peste ochii rămaşi aţintiţi undeva în înaltul cerului. În faţa morţii, flăcăii îşi scoaseră cuşmele şi se închinară cu evlavie, aşa cum învăţaseră din străbuni. Se aşternu apoi o tăcere adâncă, Profiriţa contenindu-şi bocetul, doar păsărelele pădurii ciripeau vesele, nesimţitoare la durerea oamenilor. Jupâniţa se aşeză blând lângă maică-sa şi începu s-o mângâie ca pe un copil, părând a-şi fi pierdut minţile.</p>
                  <p rend="justify">—  Hai, că nu mai avem ce-i face, zise cu voce domoală Toader, apucându-i mâna. Aşa a fost voia celui de sus. Dumnezeu s-o ierte!</p>
                  <p rend="justify">—  Nu vă iartă pe voi, ucigaşilor! se întoarse ea cu ură spre flăcău. Să n-aveţi parte de ce vi-i mai drag pe lume!</p>
                  <p rend="justify">—  Taci giupâniţă şi nu mai blăstăma, că doar dumneaei l-o ucis pe Pandele, iar noi nici măcar cu o floare n-am atins-o! se auzi o voce dintre flăcăi.</p>
                  <p rend="justify">Ceilalţi dădură din cap a încuviinţare, dar nu scoaseră o vorbă. Văzând-o cum tremura, poate de frig, poate de spaimă dar mai cu seamă că se domolise ca prin farmec, Toader cuteză a o înveli cu sumanul lui căutând s-o îndepărteze de vedeniile ce-i dădeau târcoale. Fata nu se împotrivi, avea o privire blândă, dar pierdută undeva în depărtare, de parcă blestemul îi mântuise şi ultima vlagă.</p>
                  <p rend="justify">—  Hai să mergem la noi, giupâniţă, să-ţi descânte baba Irina, ca să-ţi treacă de spaimă şi să uiţi cele văzute. Hai binişor!</p>
                  <p rend="justify">Spre mirarea tuturor, Profiriţa se lipi de pieptul flăcăului, căutând parcă apărare şi căldură, iar acesta o cuprinse grijuliu pe după umeri.</p>
                  <p rend="justify">—  Sărăcuţa! o mângâie el pe creştet, ca pe un copil al lui, şi un oftat de uşurare străbătu piepturile tuturor.</p>
                  <p rend="justify">—  Da' Grigoriţă, pe unde-o fi?! întrebă deodată careva.</p>
                  <p rend="justify">—  Aşa-i! Unde-i?! făcu şi Vasile, ştergându-şi sângele năclăit de pe obraz.</p>
                  <p rend="justify">—  Bre, să nu-l fi pălit vreunul şi<hi rend="color(#000000)">…</hi>
                  </p>
                  <p rend="justify">—  Să-l cătăm! strigară mai mulţi.</p>
                  <p rend="justify">—  Aveţi grijă să nu fie şi vreun vrăjmaş rămas ascuns pe undeva şi să ne ia urma! îi povăţui Culai. Dacă daţi peste careva strigaţi, de nu-l puteţi dovedi.</p>
                  <p rend="justify">—  Grigoriţăă! Grigoriţăă! începură a striga care mai de care nădăjduind că flăcăul se va fi aflând pe undeva prin apropiere.</p>
                  <p rend="justify">—  Te pomeneşti că l-or fi prins lefegiii?! şopti un tinerel.</p>
                  <p rend="justify">—  Vai de mine, să nu-l lăsăm că-l jupoaie de viu boieru! zise Culai. Să-l căutăm, fraţilor!</p>
                  <p rend="justify">Cu toţii se năpustiră, mai cu seamă înspre conac, nădăjduind că aveau să-i mai ajungă din urmă pe slugoii armaşului. Până şi Toader, care stătuse o vreme în cumpănă dacă să lase fata singură ori ba, în cele din urmă se hotărî.</p>
                  <p rend="justify">—  Să nu te mişti din loc, că eu mă întorc pe dată şi te iau! Nu-ţi fie teamă! îi zise luându-o de mână şi aşezând-o pe un trunchi de copac.</p>
                  <p rend="justify">Jupâniţa nu-i răspunse, dar se ghemui ascultătoare în sumanul flăcăului, părând a nu-i trece prin cap să-i iasă din vorbă. Toader o mai mângâie pe cosiţe şi se luă şi el după ceilalţi, în căutarea lui Grigoriţă.</p>
                  <p rend="justify">Un bouraş se urcă pe mâna copilei, dar aceasta se uita la el fără să-l vadă, atât era de pierdută în visare.</p>
                  <p rend="justify">—  Giupâniţă Profiriţă, auzi deodată o voce şoptită, venită parcă de sub trunchi. Dă-mi o mână de ajutor, că mi-i rupt un picior şi nu pot merge. Sunt eu, Tomiţă! Hai să mă ţin de matale ş-om fugi amândoi, ca să te scap de mocofani<hi rend="color(#000000)">…</hi>!</p>
               </div>
               <div type="div3">
                  <head>PAŞA DE LA SILISTRA.</head>
                  <p rend="justify">Când Dunărea ajunge în dreptul Silistrei se face mai leneşă, părând chiar a se opri în loc, încântată de minunata privelişte a minaretelor şi a caselor pierdute în verdeaţa grădinilor ce se oglindeau în apele ei de către miazăzi. Caice cu pânze, risipite până hăt-departe, către Borcea ori pe lângă dealurile ce se pierdeau în zare, păreau nişte păsări de apă uriaşe, plutind printre gălăgioşii pescăruşi. Mai la vale, Dunărea îşi desfăcea braţele domoale spre a cuprinde o întinsă bucată de pământ, după care se împreunau în dreptul cetăţii Hârşova şi iar se despărţeau până după Brăila.</p>
                  <p rend="justify">Malul de către miazănoapte era împânzit de verdeaţa luncilor, cu acea nuanţă crudă de primăvară, iar apele se revărsau în fiecare anotimp al dezgheţului şi se trăgeau în matcă pe la începutul verii, lăsând în loc roditorul mâl, ca răsplată pentru găzduire. Străduinţa Dunării era zadarnică, fiindcă oamenii de prin partea locului nu se încumetau să-şi agonisească hrana la numai doi paşi de împărăţia turcului. Nu de rare ori se avântau aici şi tot felul de tâlhari, care pustiiau până şi răzleţele bordeie pescăreşti ivite când şi când în preajmă. Atunci cum să se mai închege şi sate înfloritoare?!</p>
                  <p rend="justify">Pe partea dinspre miazăzi, bătrâna Dunăre era zăgăzuită de coline înverzite, parcă ridicate anume în calea ei, spre a o face să se îndrepte spre Moldova, ca să-i strângă acesteia apele Prutului şi Şiretului, mai înainte de a se avânta în mare. Pe acele dealuri se află vechea cetate a Dârstorului, care cunoscuse ultimele zile de glorie tocmai în vremea bătrânului Mircea. Acuma se numea Silistre şi se vestea până departe prin sclipirea minaretelor în lumina soarelui, de primăvara până toamna târziu.</p>
                  <p rend="justify">Căsuţele localnicilor, mai mari sau mai mici, după putinţa şi punga stăpânului, erau răsfirate pe coasta dealului, de la malul apei până către vârf, toate fiind înecate în verdeaţa livezilor şi în curcubeiele florilor, dintre cele mai diferite. Dar cea mai arătoasă rămânea tot casa sangeak-beyului Iskender-paşa, seraskerul oştilor din Karamania, aşa cum îi plăcea lui însuşi să i se zică. Se poate spune fără greş că era mai curând un loc vremelnic, de popas între două bătălii, căci neostoitul paşă se afla într-o veşnică încleştare, când cu lehii, când cu cazacii, care se amestecau prin părţile de miazănoapte.</p>
                  <p rend="justify">Abia sosise de câteva zile şi era gata din nou de ducă, fiindcă veştile de la Bogdan-ili nu-i dădeau răgaz. Afurisitul de neam al Movileştilor, încuscrit prin multe iţe cu şleahticii lehi, voia să smulgă ţara de sub ascultarea Bâb-i Ali, aţâţând la nesupunere. Nu trebuiau lăsaţi în pace, fiindcă gândurile lehilor ţinteau şi mai departe, către Iflak-ili, ca şi spre Erdel-ili.</p>
                  <p rend="justify">Iskender-paşa avea ştire de toate umbletele şi uneltirile lor, dar mai ştia că împărăţia luminăţiei-sale Ahmet-Khan, stăpânul lumii, nu mai era în stare să se încumete a-i pedepsi, cum făceau oştile răposaţilor sultani de odinioară. Cu mintea lui ascuţită, paşa de la Silistra socotea că numai învrăjbindu-i pe ghiauri unii împotriva altora ar mai fi putut înlătura primejdia ce se apropia de împărăţia semilunii.</p>
                  <p rend="justify">Mai ştia înălţimea-sa Iskender-beg că şi Avusturya, ca şi lehii, tare mai râvnea la cele trei ţinuturi valahe şi se temea ca nu cumva să se mai încerce închegarea lor într-o singură ţară, aşa cum făcuse nu de mult „afurisitul de Mihaly, blestemat fie-i numele în veci”<hi rend="color(#000000)">…</hi>  Dar şi atunci, norocul dreptcredincioşilor închinători ai Coranului a fost că înşişi ghiaurii nu s-au înţeles, ei între ei, ucigându-l cu mâna lor pe ticălosul voievod.</p>
                  <p rend="justify">Povestea însă s-ar mai fi putut lua de la capăt şi înţeleptul paşă uneori cugeta că poate nici n-ar fi fost un lucru prost să se închege o singură ţară valahă în loc de trei, dar<hi rend="color(#000000)">…</hi>  el să-i fie sultan! Ar face-o neatârnată de neputincioasa Poartă şi poate că i-ar fi adus pe toţi locuitorii la dreapta credinţă a Profetului.</p>
                  <p rend="justify">Toate acestea le gândea Iskender-paşa numai când se afla pe malurile Dunării în scurtele răgazuri de odihnă, căci altminteri era un om cu picioarele pe pământ. Căpătase veşti tainice cum că leşii se îndemnau să înscăuneze la Yaş un domn supus lor, dar totodată Starzer, solul habsburgilor la Istanbul, îl îndemna cu aur greu să sprijine pe Gaşpar Grazziani, ghiaurul ce se afla în slujba saltanului. Ca prin vis îşi mai aducea aminte că văzuse la seraiul împărătesc un tânăr chipeş care se purtase frumos cu el, de parcă ar fi vrut anume să-i fie pe plac. Pe atunci îşi spusese că trebuia să fi fost vorba de vreun grec, dintre aceia care forfoteau în jurul padişahului după slujbe, vânzându-şi şi mama şi tata pentru încrederea unui dregător musulman. Acum, că omul împăratului creştin punea o vorbă bună pentru Grazziani, se schimba socoteala şi se vede treaba că acesta le era la mare cinste curtenilor de la Praga. Dacă era aşa, atunci, făcându-l bey la Yaş pe Grazziani, sprijinit de nemţi, ar fi încurcat iţele şi umbletele lehilor, aţâţându-i pe unii împotriva celorlalţi. Dacă însă treburile ar fi mers mai departe, lesne i-ar fi venit să dea în vileag hainia lui Grazziani şi să-şi supună lui Bogdania<hi rend="color(#000000)">…</hi>
                  </p>
                  <p rend="justify">Uneori gândea cu voce tare faţă de robul său Kuciuk, aceste având răbdarea să asculte tot ce spunea stăpânul său, încuviinţând numai cu capul, că sărmanul avea limba retezată. Iskender-paşa simţea nevoia să se spovedească şi el cuiva, dar spunea că nici prietenul cel mai bun nu putea păstra o taină, decât dacă nu avea darul vorbirii. Nefericitul mut ajunsese astfel prietenul de nedespărţit ai seraskerului, căci nu s-ar fi putut haini luându-l gura pe dinainte.</p>
                  <p rend="justify">Cumplita schilăvire săvârşită la porunca stăpânului nu-l făcea să sufere prea mult pe sărmanul rob, credeau cei din preajmă, fiindcă stăpânul îl copleşea cu tot felul de bunătăţi şi daruri, iar când rămânea singur, în lipsa stăpânului, nu avea a da seamă nimănui. Toţi slujitorii îi ştiau de frică micuţului rob şi erau încredinţaţi că se prefăcea a fi mut, dar de fapt îi pâra stăpânului tot ce vedea şi nu-i era pe plac. Era o minciună, dar din astă pricină Kuciuk nu-şi găsise nici un prieten. Nu-i vorbă că în ultima vreme Iskender-paşa îl cam târa după el pretutindeni, anume ca să aibă cui îşi împărtăşi gândurile.</p>
                  <p rend="justify">Acum, plimbându-se pe aleea de lângă mal, mutul îl urma asemenea unui căţel, iar din când în când stăpânul se oprea în loc şi-i vorbea.</p>
                  <p rend="justify">—  Ce-ai zice, bre Kuciuk, dacă l-aş face bey la Yaş pe Grazziani? întrebă el de parcă robul ar fi fost în stare să-i răspundă. Tu ştii bine, prietene, că Bethlen se teme de mânia mea şi că begul de la Bukreş nu mişcă un deget fără a-mi da de ştire, numai afurisiţii de Movileşti mi se împotrivesc într-una. Dacă în locul lor aş avea eu sluga mea credincioasă?</p>
                  <p rend="justify">Kuciuk îl privi cu băgare de seamă, dar nu făcu nici măcar vreun semn din cap, ori cu mâna. Ştia doar că paşa vorbea şi singur îşi răspundea, căci lui nu-i era îngăduit să se amestece în gândurile stăpânului. El era ca şi cum n-ar fi fost.</p>
                  <p rend="justify">—  Dacă izbuti-voi să-i îndepărtez pe lehi punând omul pe care îl vrea Roma casari, toate cele trei eyâlete ar ajunge sub ascultarea mea. Abia atunci doborî-voi mai întâi pe lehi, pe nemţi şi la urmă şi pe trântorii din Instanbul şi<hi rend="color(#000000)">…</hi>  ai să vezi! termină el cu faţa luminată.</p>
                  <p rend="justify">Paşii lor străbăteau agale potecile cu prundiş, strecurându-se printre tot felul de flori de primăvară, fără a le băga în seamă. Era în aşteptarea veştii că fusta ce se legăna lângă mal isprăvise de încărcat cele de trebuinţă şi ar fi putut pleca în larg. Pe altă parte, făgăduise lui Gulcicek, o haseki, că va să treacă pe la ea mai înainte şi mai avea şi de întocmit o scrisoare. Totuşi nu se grăbea, căci razele călduţe de soare îl mângâiau ca niciodată, făcându-l pentru întâia oară să-i pară rău să se despartă de frumoasele locuri.</p>
                  <p rend="justify">—  Eu am să trec pe la Gulcicek, prietene, iar tu vei merge în căutarea lui Dadâr-karamalacul, să fie pregătit cu cele de trebuinţă!</p>
                  <p rend="justify">Kuciuk încuviinţă plecând capul şi rămase pe loc, privind după stăpânul care se îndepărta spre încăperile haremului. Nimeni însă nu a văzut flăcările de ură din privirea lui.</p>
                  <p rend="justify">Iskender-paşa a întârziat mai mult decât îşi închipuise la frumoasa lui soţie favorită, dar nimeni n-ar fi cutezat să-i zică ceva. Dadâr-karamalacul aştepta răbdător, cu toate sculele la îndemână, şi seraskerul începu:</p>
                  <p rend="justify">—  Pildă printre emirii neamului Mesiei şi cel dintâi dintre închinătorii lui Issâ ben Miriam, tu cel vestit prin vitejie şi înţelepciune, bey al Memleket-i Erdel, Bethlen Gabor, sfârşitul să-ţi fie cu noroc! Iacă, eu Iskender-paşa, serasker de Karamania şi bejderbey de Silistră, îţi dau de ştire că am pornit împotriva leahului şi am trebuinţă de oştenii tăi să mă sprijine pe de lături, dar mai cu seamă tu să te grijeşti de zahire şi altcum să nu faci! Pentru buna ta credinţă faţă de măritul nostru sultan Ahmet-Khan, nu ai a te teme de afurisitul şi hainul de Homonay, care s-a dat în vileag drept iscoadă a ghiaurilor vrăjmaşi. Mai apoi să ştii că încă n-am căpătat peşcheşul de trebuinţă şi să te fereşti de drumurile Bogdaniei, ca fiind bântuite de tâlhari, de nu vei găsi o altă cale mai lesnicioasă. Şi aşa să ştii că îmi este voia şi rugă şi pace prin supunere faţă de Alah. Eu sărmanul Iskender am poruncit această scrisoare în evasitul celui dintâi Djumadi, în anul sfânt al Hegirei 1026, la Silistre”.</p>
                  <p rend="justify">Paşa ascultă răbdător ca Dadâr să-i mai citească o dată ce scrisese, după care porunci un alt hrisov, dar în cuviinţe mai blânde, către Hans Mollart, sfetnicul împăratului de la Praga. I se plângea că i-ar fi trebuit o groază de bani ca să poate umple gurile celor ce nu pofteau pacea între turci şi creştini. De asemenea îi pomenea şi de înscăunarea lui Grazziani, despre care îi dăduse de ştire Starzer, fără să spună nimic de aurul trebuincios unei astfel de trebi.</p>
                  <p rend="justify">Kuciuk asculta nepăsător, chinuindu-se să-şi ţină pleoapele deschise, căci somnul se arăta biruitor, dar când stăpânul său isprăvi ce avea de spus, sări pe dată, de parcă nici nu s-ar fi gândit la odihnă. Iskender-paşa pecetlui cu inelul său ceara celor două scrisori şi întorcându-se mulţumit spre rob îi zâmbi prieteneşte.</p>
                  <p rend="justify">—  Hai să mergem, dragul meu, că ne aşteaptă Elisabeta Movilă şi după câte ştiu eu la ghiauri nu se cade să laşi femeia să te aştepte, fiindcă altcum fuge cu altul.</p>
                  <p rend="justify">Râse de unul singur, fiindcă nici Kuciuk şi nici Dadâr nu cutezară.</p>
                  <p rend="justify">Străbătură faimoasele trepte ce coborau până la malul apei, acoperite cu un frumos covor de Ispahan însă lăsând să se vadă marmura de Garara. Fusta era pregătită şi nu mai aştepta decât porunca paşei ca să se desprindă de ţărm. Un alemdar purta cele trei tuiuri, deşi s-ar fi cuvenit câte unul de fiecare, dar pe strâmta corabie nu prea era îndeajuns loc. De fapt acesta era şi olăcarul ce avea să ducă scrisorile paşei către părţile soarelui-apune, dar nimeni nu ştia.</p>
                  <p rend="justify">Odată ce seraskerul şi oamenii lui se urcară, barcazul se dezlipi cu uşurinţă de mal şi curând se lăsă în voia apei.</p>
                  <p rend="justify">—  Băgaţi şi vâslele! porunci paşa. Am zor, nevoie mare!</p>
                  <p rend="justify">Pe dată se lăsară lopeţile şi fusta îşi luă zborul, întrecând orice alt caic sau luntre întâlnite în cale.</p>
                  <p rend="justify">Fiind vreme însorită, fuseseră aşezate pe punte nişte perne pline de puf, ca să poată sta stăpânul şi să contemple priveliştile. Totodată era şi un prilej pentru vătafi ca să şfichiuiască mai sârguincios spinările nenorociţilor lopătari. Erau la întrecere cu Dunărea!</p>
                  <p rend="justify">Ştiindu-l pe serasker întins pe punte, Kuciuk se mai uită o dată de jur împrejur şi pe furiş se strecură într-un ungher unde nu putea fi băgat în seamă. Trase o pană de gâscă de la brâu, dar şi un frumos hanger cu lamă de Damasc şi cu o mişcare fulgerătoare o reteză, făcând-o numai bună de scris. Apoi se crestă uşurel la braţul stâng şi, înmuind pana în şuviţa purpurie, scrise: „Prinde olăcarul, că are scrisori de hainie. Este omul ce va coborî de la noi!”. Hârtia, care fusese din vreme pregătită, odată scrisă o răsuci sul şi legând-o cu aţă şi-o vârî în sân, după care se îndreptă liniştit spre punte, lângă stăpânul său.</p>
                  <p rend="justify">Trecură în grabă pe lângă zidurile cetăţii Hârşava şi către seară se şi aflau în preajma Ibrailei, unde aveau să tragă la mal, chipurile, să încarce niscai pastramă de oaie şi vreo câţiva ghivirdici proaspăt tăiaţi, spre desfătarea luminăţiei-sale. Nu că nu ar fi putut dobândi aşa-ceva şi în alte părţi, dar mai mult era de trebuinţă să fie lăsat solul tainic, cât mai la îndemână, spre a apuca drumul Ardealului.</p>
                  <p rend="justify">Forfota hamalilor ocupaţi cu cele târguite de căpitan îngădui ca olăcarul să se poată strecura de pe vas, însă fără a scăpa de ochii unui lucrător ce căra un butoiaş în spate. Ca un făcut, acesta se răsturnă tocmai asupra lui Kuciuk aflat întâmplător în cale şi, vrând să-l oprească, se împiedicară căzând amândoi la pămânit. Mâna vânjoasă a hamalului apucă pe cea slăbănoagă a robului şi sulul de hârtie trecu pe nebăgate de seamă de la unul la altul. Apoi, sprijinindu-l pe mut să se ridice, o zbughi la fugă pe urmele celor ce coborau. Era şi vremea, căci încărcatul isprăvindu-se fusta şi-a văzut de drum mai departe, măcar că începuse înserarea. Târziu în noapte aveau să ajungă la Isakci, de unde se vor duce cu toţii pe malul celălalt, la Obluciţa. Acolo era aşteptat paşa de oastea lui şi avea să încalece un cal şi să calce pe pământ vârtos.</p>
                  <p rend="justify">Taburul turcesc era adormit la acea vreme, dar străzile dădură semn şi mai toată lumea se deşteptă din somn. Bali-beg, om de credinţă şi mutesellim al seraskarului, îl întâmpină chiar la mal, cu adâncă plecăciune, şi toată suita făcu la fel.</p>
                  <p rend="justify">—  Hoş geldin beg! îi ură el bun-venit.</p>
                  <p rend="justify">—  Ghiaurii au aflat ceva? întreabă Iskender-paşa de cum puse piciorul pe pământ.</p>
                  <p rend="justify">—  Nici vorbă, luminăţia-ta. Am pus strajă pretutindeni să nu cumva să plece vreo iscoadă.</p>
                  <p rend="justify">—  Aferim! rosti seraskerul. Poftesc să prind muierea în aşternutul ei de la Yaş.</p>
                  <p rend="justify">—  Dacă punem ghiara pe ea bătălia-i câştigată, căci ea este tartorul cel mare. E dracul gol!</p>
                  <p rend="justify">—  Ar fi bine s-o am la picioarele mele, chiar goală ca un drac! râse Iskender. Să dai ştire că am să răsplătesc în aur pe cel ce mi-o va prinde vie şi nevătămată pe şerpoaica asta trufaşă. Am auzit că la cei patruzeci de ani ai ei se ţine grozav de frumoasă. Ar fi o socoteală<hi rend="color(#000000)">…</hi>  adăugă el gânditor.</p>
                  <p rend="justify">—  Cam greu să-i ajungi în preajmă, că tare mai e păzită şi de moldoveni, dar şi de oştenii ginerilor ei Koreţki şi Potoţki.</p>
                  <p rend="justify">—  Banul face minuni, mai cu seamă când e galben strălucitor. Mulţi se încumetă pentru aşa-ceva, numai să se afle.</p>
                  <p rend="justify">—  Prea-bine, înălţimea-ta! se temeni Bali-beg, oprindu-se dinaintea cortului întins pentru Iskender.</p>
                  <p rend="justify">—  Mai apucăm să dormim vreo câteva ceasuri, dar la rugăciunea de dimineaţă toate căpeteniile să vină la mine ca să vedem ce facem! porunci Iskender, căscând zdravăn.</p>
                  <p rend="justify">Oboseala drumului abia acum se făcea simţită şi fără alte pregătiri se tolăni îmbrăcat cum era şi curând începu să sforăie.</p>
                  <p rend="justify">Cum se întâmplă adeseori primăvara, când vremea e schimbătoare, ziua următoare se burzului şi nori mari şi negri începură a goni dinspre miazănoapte către Marea Neagră. Păreau nişte uriaşi încleştaţi pe viaţă şi pe moarte, stârnind spaima pescăruşilor, care ţipau căutând să se ferească din calea lor. Încă nu ploua şi se părea că ploaia nici n-avea să se aştearnă curând, dar oştenii se zgribuliseră, pe când în ziua cealaltă stăteau întinşi la soare ca în miez de vară.</p>
                  <p rend="justify">Toate căpeteniile oştirii veniră la ayak divani, iar robii nu mai pridideau să aducă ceştile aburind cu cafea.</p>
                  <p rend="justify">—  Vitejii mei! începu Iskender. Aflu cu mâhnire că zahareaua de la Iliaş-beg încă nu a sosit şi nici Bethlen nu s-a zorit. Din astă pricină va trebui să mai aşteptăm preţ de o zi-două, după care ne vom repezi până la Yaş.</p>
                  <p rend="justify">—  Ne-am putea scurta din cale, făcu un agă de beşlii.</p>
                  <p rend="justify">—  Nu ştii năravul lor de a pustii totul, ca să nu găsim nimic? îl contrazise Bali-beg.</p>
                  <p rend="justify">—  Ba, are dreptate! se băgă Iskender. Câtă vreme nu află despre noi ce gânduri avem, n-au curaj să pârjolească. De aceea vom porni pe dată, chit că mai înainte vă ceream să mai aşteptăm câtva timp. M-am răzgândit, aşa că daţi porunca de plecare!</p>
                  <p rend="justify">Se ridicară cu toţii şi pe rând ieşiră din cort, iar în urma lor se strecură o iscoadă, dintr-acei pe care paşa le îngăduia de îndată ce se iveau.</p>
                  <p rend="justify">—  Stăpâne! îngenunche străinul, făcând o temenea până la pământ.</p>
                  <p rend="justify">—  Vorbeşte!</p>
                  <p rend="justify">—  Elisabeta-doamna cu întreaga curte s-a tras mai către Suceava, aflând câte ceva de pornirea tătarilor.</p>
                  <p rend="justify">—  Păi unde-i Galga-soltan?</p>
                  <p rend="justify">—  Deocamdată nu poate trece Turla, că l-au pălit nohaii la el acasă, dar Arslan-aga din Bugeac viene cu trâmba lui în valea Jijiei.</p>
                  <p rend="justify">—  Bine. Poţi pleca! făcu Iskender, aruncându-i o pungă bine burduşită. Ia-te pe urma curţii domneşti şi de mai afli ceva întoarce-te pe drumul Purlatului.</p>
                  <p rend="justify">Se vede însă că era o zi a veştilor proaste, căci nu plecă bine iscoada şi câţiva azapi îi înfăţişară doi prinşi ce fuseseră aduşi de seimenii valahi. Cum dădu cu ochii de ei, paşa se făcu roşu de mânie.</p>
                  <p rend="justify">—  Cine a cutezat să-i lege?</p>
                  <p rend="justify">—  Valahii i-au adus aşa, răspunse oşteanul înfricoşat.</p>
                  <p rend="justify">—  Să fie înfăţoşaţi!</p>
                  <p rend="justify">Văzuse că unul dintre cei doi nu era altul decât olăcarul lui, pe oare-l trimisese la Bethlen şi Mollart. Până să-i fie aduşi oştenii români, porunci unui rob negru să le taie legăturile.</p>
                  <p rend="justify">—  Cum de te-ai lăsat prins? izbucni înciudat Iskender. Şi tu cine eşti? întrebă pe celălalt.</p>
                  <p rend="justify">—  El îi pricina, luminăţia-ta, răspunse olăcarul. Zoream în calea mea, când mă pomenesc cu ăst blestemat că mă ajunge din urmă zicându-mi că ai poruncit măria-ta să-i dau tot ce am, că avea să se ducă el mai departe. L-am întrebat dacă are vreun semn anume şi mi-a arătat hangerul cu care s-a şi repezit să mă spintece.</p>
                  <p rend="justify">—  Tuuu? se miră paşa către celălalt. Cine eşti?</p>
                  <p rend="justify">Străinul nu scoase o vorbă, de parcă n-ar fi înţeles ce se spune. Tocmai atunci pătrunse în cort Kuciuk şi la vederea celor din genunchi vru să se dea îndărăt, albindu-se la faţă.</p>
                  <p rend="justify">—  Rămâi, Kuciuk! porunci Iskender şi acesta se socoti pierdut, căci unul dintre cei doi nu era altul decât hamalul de la Brăila.</p>
                  <p rend="justify">—  Măria-ta! Ştie turceşte, că aşa mi-a vorbit, se băgă olăcarul. Face pe neştiutorul.</p>
                  <p rend="justify">—  Dar cine v-a legat pe amândoi?! se miră paşa.</p>
                  <p rend="justify">—  Slugile unui boier, care se aflau la povarnă.</p>
                  <p rend="justify">—  Ce căutai tu acolo?</p>
                  <p rend="justify">—  Scurtam calea. Şi văzând că ne încăierăm, au sărit să ne despartă, dar nemernicul a spus că duceam scrisori de hainie şi atunci ne-au dus pe amândoi la stăpânul moşiei. Acela n-a vrut să mă creadă, dar nici pe el, şi aşa ne-a trimis fedeleş la picioarele luminăţiei-tale.</p>
                  <p rend="justify">Iskender nu era prea mulţumit de întorsătura lucrurilor, iar muţenia celuilalt nu-i mirosea a bine. Veniră în răstimp şi seimenii, care-i întinseră o taşcă ce cuprindea chiar propriile scrisori, dar şi sulul acela mai mic, scris de Kuciuk. La vederea acestuia, mutul duse mână la inimă. Primul lui gând a fost să se repeadă asupra hamalului şi cu o lovitură bine ţintită să-i închidă gura pe vecie, însă nu prea avea cum să se apropie.</p>
                  <p rend="justify">—  Pe voi, vitejilor, am să vă răsplătesc cu argint, iar pe stăpânul vostru<hi rend="color(#000000)">…</hi>  cum aţi zis că-l cheamă?</p>
                  <p rend="justify">—  Vlad Strătescu ot Străteşti, răspunse un oştean, care o rupea binişor turceşte.</p>
                  <p rend="justify">—  Să-i spuneţi că-s mulţumit că nu şi-a băgat nasul să umble la peceţi, şi să mi se înfăţoşeze când m-oi întoarce! Am să-l fac mare dregător. Bine a făcut cum a făcut. Acum plecaţi!</p>
                  <p rend="justify">Oştenii se traseră pe dată, iar seraskerul se uită din nou la necunoscut.</p>
                  <p rend="justify">—  Vrei să vorbeşti de bunăvoie, că-ţi făgăduiesc viaţa? De nu, am eu ac de cojocul tău. Să vie Selim, gealatul! bătu el din palme.</p>
                  <p rend="justify">Atunci prinsul dădu capul pe spate şi-l scuipă pe paşă drept în obraz. Atâta aşteptase Kuciuk! În aceeaşi clipă se năpusti asupra lui, străpungându-l cu hangerul.</p>
                  <p rend="justify">—  Câine! făcu prinsul spre mut. Voiam să te scap, năpârcă<hi rend="color(#000000)">…</hi>  Un val de sânge înspumat i se ivi între buze şi simţi cum îşi pierde vlaga, prăbuşindu-se la pământ. El mi-a dat scrisoarea! mai apucă să zică, arătându-l pe rob.</p>
               </div>
               <div type="div3">
                  <head>FUGA-I RUŞINOASĂ CÂND NU IZBUTEŞTE.</head>
                  <p rend="justify">Deşi puteai jura cu mâna pe inimă că ploaia ce se aşternuse pe meleagurile bănăţene avea să ţină barem o săptămână, către seară cerul s-a înseninat, spuzindu-se mai apoi de stele, ba mai era de aşteptat şi luna.</p>
                  <p rend="justify">Când se iviră cătanele şi pe uliţa cojocarilor, uica Lăzărel îi băgase pe cei doi oaspeţi în fânul din şopru, iar când un oştean mai cocoş se căţără pe scară să scormonească, dădu cu ochii de opincile şi şuba lui Grazziani şi îi fu deajuns, coborându-se pe dată.</p>
                  <p rend="justify">—  Sunt oieri! spuse el.</p>
                  <p rend="justify">—  Doar v-am spus că-s doi păcurari, făcu moş Ghilezan. Văzurăţi?</p>
                  <p rend="justify">Oştenii plecară mai mult întrebând pe la porţi, fără să mai scotocească prin curţile oamenilor.</p>
                  <p rend="justify">Într-un târziu s-a potolit larma căutatului şi lumea s-a tras la odihnă, doar câte un câine singuratic mai urla spre luna ce se ivise de după munte. În liniştea nopţii se strecurau patru umbre: doi oameni şi caii lor, duşi de căpăstru după obiceiul muntenilor. Se furişau să nu fie băgaţi în seamă de careva, căci cei doi nu erau alţii decât Marcu şi Gaşpar, care povăţuiţi de uica Lăzărel apucaseră pe uliţi întunecate să poată ieşi la o margine a târgului, unde socotea el că n-o să fie strajă. Nădăjduiau astfel ca până în revărsat de zori să calce o bună bucată de drum spre cetatea Timişoarei, unde aveau să-şi afle scăpare. Era cam ruşinos pentru solul luminăţiei-sale padişahul, dar dacă ar fi izbândit nimeni nu l-ar fi întrebat cum ajunsese să scape din capcanele întinse în cale.</p>
                  <p rend="justify">—  Stăăi, că te-am văz't! se auzi o voce tăioasă.</p>
                  <p rend="justify">Grazziani duse mâna la brâu, dar îşi dădu seama că n-are armă. Marcu însă se opri, de parcă ar fi fost firesc să întâlnească vreo caraulă. Pe lângă ei se traseră cătanele, împresurându-i.</p>
                  <p rend="justify">—  Unde-aţi plecat cu noaptea-n cap, măi ficiori? întrebă hotnogul. De unde veniţi?</p>
                  <p rend="justify">—  De la munte! răspunse Marcu, făcând pe prostul.</p>
                  <p rend="justify">—  Muntele-i mare, măi omule! De unde anume?</p>
                  <p rend="justify">—  Apăăi, de la stână!</p>
                  <p rend="justify">—  Care stână, mă tontule? Asta întreb?</p>
                  <p rend="justify">—  A lui taica Pavăl.</p>
                  <p rend="justify">—  Măă, că prost mai eşti! se înciudă hotnogul. Lasă pe celălalt să vorbească! Poate are mai multe grăunţe în căpăţână<hi rend="color(#000000)">…</hi>
                  </p>
                  <p rend="justify">—  Nu! N-avem grăunţe! După ele plecăm, să le cumpărăm de la Lugoj, ori chiar de la Cimişoara.</p>
                  <p rend="justify">—  Mai tacă-ţi gura proastă şi lasă-ţi ortacul să spună! Ce, el n-are limbă?!</p>
                  <p rend="justify">—  N-are, că-i sârb! răspunse Marcu, stârnind râsul tuturor.</p>
                  <p rend="justify">—  Lua-v-ar dracu pe-amândoi! se oţărî hotnogul. Haideţi după mine!</p>
                  <p rend="justify">—  Da' pentru ce? se miră Marcu.</p>
                  <p rend="justify">—  C-aşa-i porunca şi nu mă mai întreba, nătângule! Cine v-a pus să vă furişaţi pe uliţe lăturalnice şi să nu ieşiţi ca tăt omul pe poartă?</p>
                  <p rend="justify">—  Apăi alt drum noi nu ştim, dar bucuroşi mergem de ni-l vei arăta.</p>
                  <p rend="justify">—  Hai numa, că vi-l arăt eu! şi hotnogul porunci să li se ia caii, apoi se porniră în hazul cătanelor, care grijeau să nu se împiedice tontălăii în pietrele de pe uliţă, că umblă ca pe străchini.</p>
                  <p rend="justify">Râseră cu hohote, chiar şi cei doi păcurari, care se văzură aduşi tocmai acolo unde ar fi vrut cel mai puţin să ajungă, adică la hanul lui Tănase, unde se întorsese baronul şi acum sforăia, visând că i-ar fi prins. De-ar fi ştiut, Czobor, ce pradă nepreţuită avea sub ferestre, ar fi sărit pe dată din aşternut, dar aşa, cătanele îl lăsară să doarmă, că doar nu era să-l trezească pentru nişte pârliţi de oieri.</p>
                  <p rend="justify">Când se opriră în curtea carelor, un oştean zise într-o doară:</p>
                  <p rend="justify">—  Prăpădiţii ăştia nu cred să aibă bani asupra lor<hi rend="color(#000000)">…</hi>
                  </p>
                  <p rend="justify">Marcu trase cu urechea şi pe loc îi trăsni prin cap ceva năstruşnic.</p>
                  <p rend="justify">—  Ba avem! se răţoi el. Că nu ni-s săraci!</p>
                  <p rend="justify">—  Nu zău?! rânji înveselit hotnogul. No, atunci adă-i aici la păstrare, întinse el palma.</p>
                  <p rend="justify">Bănăţeanul îşi desfăcu traista şi o aruncă peste cal, apoi se scotoci în chimir şi scoase doi bănuţi de aramă, pe care-i întinse hotnogului. Se mai scormoni, dând la iveală încă vreo doi, după care se uită grijuliu în jur, chipurile, să nu-l vadă vreun străin, şi din sân, după multă osteneală, izbuti să-i mai dea încă patru drahme de argint.</p>
                  <p rend="justify">—  Na! făcu el mulţumit, ca după cine ştie ce mare ispravă. Văzând însă dezamăgirea oşteanului, adăugă râzând:</p>
                  <p rend="justify">—  Dar stăi că mai am!</p>
                  <p rend="justify">Cum se iviră în palma lui cei doi florini de aur, nici morlacul nu şi-a dat sama, destul numai că ochii hotnogului sclipiră de lăcomie.</p>
                  <p rend="justify">—  Mai ai pe undeva? iscodi el.</p>
                  <p rend="justify">—  Ba! Asta-i tot! Banii noştri pentru grăunţe.</p>
                  <p rend="justify">—  Poate mai are sârbul? nu se lăsă hotnogul.</p>
                  <p rend="justify">—  Nicicum, că el îi cam slab de minte şi-i pierde!</p>
                  <p rend="justify">—  Norocul vostru că ai tu mai multă în căpăţână!</p>
                  <p rend="justify">—  Nici c-ar trebui să-i mai vadă luminăţia-sa, zise o cătană. Cine ştie ce prostie îi îndrugă ăştia şi tăt pe noi are să ne înjure.</p>
                  <p rend="justify">—  Şi eu zic la fel, răspunse hotnogul, dar nu-i putem slobozi, că or da alţii peste ei. Minteni ce se deschide poarta, îi ţâpăm afară. Margă unde le-a fi voia!</p>
                  <p rend="justify">Din păcate îi băgară şi pe ei laolaltă cu toţi ceilalţi prinşi de peste noapte, şi nădejdea lui Marcu se spulberă. Îi povesti şi lui Grazziani, pe sârbeşte, mai mult în şoaptă.</p>
                  <p rend="justify">—  Bine ai făcut! zise acesta pricepând strădania tovarăşului său. Să n-ai nici o grijă că-ţi întorc eu banii, dar poate că aşa are să ne facă scăpaţi.</p>
                  <p rend="justify">—  Vedem noi, zâmbi Marcu, fiindcă n-or să aibă poftă să afle şi stăpânul lor că ne-au luat banii. Cu asta am să-i ameninţ.</p>
                  <p rend="justify">—  Numai de s-ar arăta hotnogul mai înainte.</p>
                  <p rend="justify">Ceilalţi, din jur, începură a se răsti la ei, căci mulţi mai voiau să doarmă, fără să le pese că erau prinşi de cătane.</p>
                  <p rend="justify">—  Mai tacă-vă gura! se răsti careva, şi Marcu nu răspunse, ca să nu fie băgaţi în seamă.</p>
                  <p rend="justify">Dăduseră de căldură, din pricina mulţimii înghesuite în încăperea de lângă grajd, şi până la urmă îi fură şi pe ei somnul, aşa că se treziră buimaci, auzind strigăte în ungureşte:</p>
                  <p rend="justify">—  Sunteţi nişte vite încălţate! Măgari cu coarne<hi rend="color(#000000)">…</hi>  ori cum să vă mai zic?!</p>
                  <p rend="justify">Înălţimea-sa baronul se trezise mai curând decât se aşteptau cătanele şi nerăbdător dăduse fuga să vadă prinşii de peste noapte. Cum dădu însă cu ochii de pleava aceea pestriţă, se făcu negru de mânie.</p>
                  <p rend="justify">—  Nu zic de ţoale, că ele mai pot fi schimbate, dar voi nu v-aţi uitat la feţele lor, să vedeţi ce tontălăi aţi adunat? V-am poruncit să scotociţi din casă-n casă şi nu să-i strângeţi de pe uliţe, dobitocilor! Că au intrat în târg nu mai încape nici o îndoială, urmă el, dar tot aşa de bine s-ar fi putut să vă scape şi de sub nas, proştilor!</p>
                  <p rend="justify">Cum să nu fie furios baronul, câtă vreme toate îi mergeau anapoda? Fugise după ei înapoi la Cladova, ba în trecere dăduse şi pârjol prin Borlova, de ciudă că nu le găsise urma. Nu avusese o clipită de răgaz şi tot degeaba. Parcă ar fi intrat în pământ afurisiţii, iar după toate astea şi cătanele luate de la Decsy ca sprijin se dovediră nătânge. „Păsărelele şi-au luat de mult zborul!” gândi el. „În locul lor eu aş fi apucat-o înspre Lipova şi se înţelege că acolo trebuie să le dau de urmă, de-ar fi să ajung chiar şi în Temesvar”<hi rend="color(#000000)">…</hi>
                  </p>
                  <p rend="justify">Se aşternuse tăcerea, nimeni nemaicutezând să scoată o vorbă, când iată că o voce smerită se auzi din odaie:</p>
                  <p rend="justify">—  Domnule, fă bine şi dă-mi banii!</p>
                  <p rend="justify">—  Gura! se răsti hotnogul.</p>
                  <p rend="justify">—  Păi cum? Noi trebuie să plecăm, şi banii ni-s de trebuinţă.</p>
                  <p rend="justify">Ostaşul se uită îngrijorat spre baron, care părea a nu fi auzit, întrucât ciobanul nu voia nici el să se dea prea mult în vileag, aşa că vorbea mai pe şoptite. Cum să-i dea prostănacului galbenii?! Norocul lui că Czobor îi întorsese spatele şi se îndrepta gânditor către han şi atunci hotnogul şuşoti ceva unei cătane, apoi spuse către Marcu:</p>
                  <p rend="justify">—  Mergeţi cu el, că are să vă dea banii!</p>
                  <p rend="justify">—  No, mulţam! Mergem după cum îi porunca, numai să ne putem cumpăra grăunţe.</p>
                  <p rend="justify">Se furişară şi Marcu şi Gaşpar împreună cu oşteanul, în vreme ce tovarăşii lor rămaşi în odaie începură a striga să li se deie şi lor drumul.</p>
                  <p rend="justify">—  N-aveţi grijă, că nu scapă ei! căută să-i domolească hotnogul. O să le pară rău că n-au rămas cu voi! rânji el, lăsându-i să-nţeleagă cum că aceia aveau să capete o grea pedeapsă. Staţi blânzi, că vă slobod pe tăţi, numai să poruncească luminăţia-sa.</p>
                  <p rend="justify">Cei doi şi cu oşteanul se dădură pe după nişte căpiţe de fin, şi când socoti că s-au îndepărtat îndeajuns cătana le spuse:</p>
                  <p rend="justify">—  Fugiţi şi să nu vă mai prind, că nu mai scăpaţi!</p>
                  <p rend="justify">—  D-apăi caii! se împotrivi Marcu, zărind la conoveţele din apropiere o întreagă herghelie.</p>
                  <p rend="justify">—  Luaţi-vă câte unul de colo, că-s mai buni decât mârţoagele voastre. Şi daţi-i zor, că minteni nu vă mai las! îi ameninţă el.</p>
                  <p rend="justify">Fără să mai stea pe gânduri, cei doi se aruncară în şea şi dădură pinteni.</p>
                  <p rend="justify">—  Făcurăm treabă bună, frate Marcule, zise Grazziani când se mai potoliră din galop.</p>
                  <p rend="justify">Lăsaseră cu mult în urmă porţile târgului, pe unde trecură fără să-i mai oprească cineva, căci se vede că hotnogul se îngrijise ca nu cumva sloboziţii să deie ochii cu baronul.</p>
                  <p rend="justify">—  Lăcomia cătanelor ne-a scăpat! râse Marcu.</p>
                  <p rend="justify">—  Dar şi iscusinţa ta<hi rend="color(#000000)">…</hi>
                  </p>
                  <p rend="justify">—  Ba ne-am ales şi cu câte un cal bun, care face cât cheltuiala noastră.</p>
                  <p rend="justify">—  Toate bune, numai că nu ştim unde ne aflăm şi încotro mergem.</p>
                  <p rend="justify">—  Trebuie să fie calea Cladovei, şi nu-i rău. Mai încolo ne vom abate în stânga, către soare-apune, adică spre Cimişoara.</p>
                  <p rend="justify">—  Cunoşti locurile?</p>
                  <p rend="justify">—  Aşa am umblat întotdeauna, călăuzindu-mă după soare ori stele, şi nicicând n-am dat greş. Acum îi negura dimineţii, dar în cel mult un ceas de vreme are să se ivească şi drăguţul de soare.</p>
                  <p rend="justify">Tot cam atâta i-a trebuit şi baronului ca să-i treacă furia şi să se mai întoarcă o dată pe la grajd, spre a vedea ostatecii mai pe lumină. Cercetă cu privirea şi parcă nu-i venea la socoteală, întrucât multora li se dăduse drumul pe furiş, între timp.</p>
                  <p rend="justify">—  Parcă văzusem şi nişte mocani? întrebă el pe hotnog, căci îi rămăsese în minte faţa nerasă a valahului.</p>
                  <p rend="justify">—  Au plecat, luminăţia-ta. I-au cunoscut nişte oameni de-ai mei şi le-am dat drumul, că se zoreau.</p>
                  <p rend="justify">—  Dar de unde atâta grabă? Unde i-aţi prins?</p>
                  <p rend="justify">—  Pe uliţă.</p>
                  <p rend="justify">—  Asta ştiu, dar când?</p>
                  <p rend="justify">—  După cel de-al doilea cântat al cocoşului!</p>
                  <p rend="justify">—  Unde se duceau cu noaptea-n cap?</p>
                  <p rend="justify">—  La târg, la Lugoj ca să…</p>
                  <p rend="justify">Baronul însă îşi pierdu răbdarea şi-i croi două palme zdravene, înroşindu-i obrajii.</p>
                  <p rend="justify">—  Ei erau, nefericitule! Pe acolo-i drumul spre Temesvar, vită încălţată! Să-ţi iei trântorii şi să pleci pe dată la Cladova, să nu vă mai văd înaintea ochilor!</p>
                  <p rend="justify">Se răzgândi mai apoi şi opri lângă sine vreo douăzeci de cătane, mai pe alese, dar de hotnog nici nu vru să mai audă.</p>
                  <p rend="justify">—  Pe unde au apucat-o? întrebă baronul aruncându-se în şa.</p>
                  <p rend="justify">—  Pe poarta Cladovei! răspunse hotnogul, arătând într-acolo.</p>
                  <p rend="justify">—  Pe dracu! Spre Lipova! porunci el. N-au putut ajunge prea departe. E vreo potecă, ceva, care să lege cele două drumuri?</p>
                  <p rend="justify">—  Pe la Şanoviţa, luminăţia-ta.</p>
                  <p rend="justify">—  Cunoşti drumul?</p>
                  <p rend="justify">—  Da.</p>
                  <p rend="justify">—  Atunci te fac hotnog! Ia-o-nainte! Dacă fugarii sunt cei pe care-i căutăm, numai într-acolo se vor fi îndreptat. Haideţi!</p>
                  <p rend="justify">Cu toţii se avântară după baron cu noua lor căpetenie călărind ceva mai în urmă şi curând li se arătară în zare doi oameni ce păreau că-şi trag caii după ei.</p>
                  <p rend="justify">—  Ei sunt! răcni baronul pornind în galop.</p>
               </div>
               <div type="div3">
                  <head>MARE SPAIMĂ DIN NIMIC.</head>
                  <p rend="justify">Când îşi deschise ochii Mirko dădu de privirea încrâncenată a hangiului, care cu greu era ţinut de cătane să nu se repeadă asupra lui, acum era legat fedeleş.</p>
                  <p rend="justify">—  Aaa! Va să zică mai trăieşti, câine? spumega el neputincios în braţele oştenilor. Ai vrut să mă jefuieşti, tâlharule?! Îi fi tu faimosul Mirko, dar s-a isprăvit cu tine! Nici mucii nu i-aş da<hi rend="color(#000000)">…</hi>
                  </p>
                  <p rend="justify">—  Ia mai taci din gură jupâne! i-o reteză căpetenia caraulei. Mai lasă-mă să vorbesc şi eu, să ştiu ce am de făcut.</p>
                  <p rend="justify">—  Ce să faci?! Să-i spânzuri, şi pe el şi pe ortacul lui de colo! arătă el spre Kocea, care îşi venise în fire, dar tot legat era.</p>
                  <p rend="justify">—  Aşa, fără judecată, nu se poate.</p>
                  <p rend="justify">—  L-ai prins chiar domnia-ta pe când mă jefuia, se răţoi jupânul. De nu era omul meu să-l pălească, pe toţi ne omora ticălosul şi iată că<hi rend="color(#000000)">…</hi>
                  </p>
                  <p rend="justify">—  Da' mai isprăveşte odată, am spus! se răsti oşteanul.</p>
                  <p rend="justify">Se uită apoi lung la Mirko, de parcă l-ar fi cunoscut.</p>
                  <p rend="justify">—  Auzit-ai ce ţi se pune în seamă? Drept îi? Tu eşti Mirko?</p>
                  <p rend="justify">—  Mă cheamă Iancu, iar de acela de care vorbeşte n-am auzit în viaţa mea. Cât despre jaf<hi rend="color(#000000)">…</hi>  am vrut numai să-l sperii pe jupân şi el şi-a făcut spaimă mare din nimic. Iacă, mă jur pe Dumnezeul meu că sunt un om cinstit şi n-aveam trebuinţă de paralele lui!</p>
                  <p rend="justify">—  Atunci de ce-ai sărit la mine? se băgă iar cârciumarul.</p>
                  <p rend="justify">—  Ba să-mi fie cu iertare, domnia-ta ai căutat gâlceava.</p>
                  <p rend="justify">—  N-ai vrut să plăteşti<hi rend="color(#000000)">…</hi>
                  </p>
                  <p rend="justify">—  Ba cum de nu, dar n-am avut mai mult decât îmi dăduse alteţa-sa pentru slujba îndeplinită, răspunse Mirko domol.</p>
                  <p rend="justify">Oşteanul era nedumerit şi nu ştia ce să creadă, vrând să întrebe martorii ce fuseseră faţă, dar tocmai atunci Kocea făcu marea prostie. Socotind că le va veni în ajutor răvaşul baronului, de care Mirko se vede că uitase, se băgă şi el:</p>
                  <p rend="justify">—  Ca să vă lămuriţi, n-aveţi decât să cercetaţi la brâul tovarăşului meu, unde veţi da peste scrisoarea luminăţiei-sale baronul Czobor, către alteţa-sa. Nu suntem oameni de rând, ci în slujba prinţului!</p>
                  <p rend="justify">—  Ce scrisoare? întrebă căpetenia caraulei.</p>
                  <p rend="justify">—  N-am nimic! se răsti Mirko, fulgerându-l din privire pe Kocea. Vorbeşte în dodii, crezând că vă poate amăgi.</p>
                  <p rend="justify">Oşteanul nu-i dădu crezare şi-l scotoci, până află scrisoarea.</p>
                  <p rend="justify">—  Se vede că tu minţi şi nu văd de ce, câtă vreme eşti în slujba domniei. Ia să mergem noi să duci asta unde trebuie, că parcă spuneai şi de ceva răsplată de la alteţa-sa.</p>
                  <p rend="justify">Mirko îşi dădu seama că erau pierduţi, dacă Bethlen avea să citească adevărata veste de la baron. „Dobitocul de Kocea!” îşi spuse el înciudat. „Acum să vedem cum scoatem cămaşa…”</p>
                  <p rend="justify">—  Văd că ai amuţit. Te pomeneşti că eşti în slujbă de taină, dar nu-i bai, că avem să te ducem la domnul conte Ugrai. El va şti ce să facă.</p>
                  <p rend="justify">—  Dar cu mine cum rămâne? sări cârciumarul.</p>
                  <p rend="justify">—  N-ai auzit că a vrut numai să te sperie? Ce mai vrei?</p>
                  <p rend="justify">—  Aşa sperietură<hi rend="color(#000000)">…</hi>  n-am ce zice! Dar mâncarea şi beutura?</p>
                  <p rend="justify">—  Să fie pomana morţilor, că nu rămâi în pagubă domnia-ta.</p>
                  <p rend="justify">Se întoarse apoi către cătanele caraulei şi porunci să fie legaţi numai de mâini, pentru a putea umbla. Atunci a fost ultima încercare a lui Mirko de a scăpa, dar se zvârcoli degeaba întrucât fu legat pe dată, apoi sub ghionturile oştenilor fură târâţi la cetate şi azvârliţi în temniţă.</p>
                  <p rend="justify">Citind răvaşul baronului, contele Ugrai se repezi la principe, căci pentru el era, dar întotdeauna îi desfăcea scrisorile.</p>
                  <p rend="justify">—  Iată dovada, alteţă, că nu m-am înşelat în privinţa lui Czobor! A fost de bună-credinţă şi nici vorbă de Inău ori Chioar!</p>
                  <p rend="justify">—  Aici trebuie să fie altceva la mijloc. Unde-i omul care m-a minţit?</p>
                  <p rend="justify">—  Aici, dar sunt doi. Au fost nemulţumiţi, se pare, de banii ce le-am dat, s-au îmbătat şi aşa s-au dat în vileag.</p>
                  <p rend="justify">—  Vezi de poţi scoate ceva de la ei cu ajutorul călăului şi pe urmă spânzură-i, fiindcă asta-i răsplata ce li se cuvine, nu bani. Eu mă duc s-o văd pe Agnes, care mă aşteaptă, şi tu, după ce isprăveşti cu ei, vino iarăşi la mine.</p>
                  <p rend="justify">Contesa Rozsnyai era într-adevăr în cetate. Nu aşteptase chemarea prinţului, ci parcă un simţământ necunoscut o îndemnase să vină la Deva, împreună cu prietena ei, Iulia, chipurile, să-i ajute într-o încurcătură cu nişte iobagi de pe moşia ei de la Mikoslaka. Aşa se face că „numai ce s-au gândit la ea şi a şi venit”, după cum zise Ugrai în şagă.</p>
                  <p rend="justify">Cele două prietene erau nedespărţite şi mulţi dintre curteni le porecliseră „ziua şi noaptea”. Asta pentru că Agnes era albă la faţă, cu ochii albaştri, dar cu părul negru ca pana corbului, în vreme ce Iulia, cu pletele de culoarea grâului copt, avea ochii ca noaptea. Altminteri erau deopotrivă ca statură şi cu forme, rotunjite, dar numai atâta cât să poată suci minţile oricărui bărbat. Şi nu puţini erau aceia care suspinau în urma lor, dar ele încă nu voiau să se supună unui bărbat, măritându-se.</p>
                  <p rend="justify">La intrarea prinţului, amândouă fetele făcură o plecăciune adâncă, după obiceiul din ţările Apusului. La rândul său, Bethlen le răspunse fluturând mâna şi zâmbind.</p>
                  <p rend="justify">—  Acum, că am în faţa ochilor şi „ziua” şi „noaptea”, greu îmi vine să hotărăsc şi nu ştiu cu ce să încep.</p>
                  <p rend="justify">—  Cu începutul, alteţă, zâmbi şăgalnic Agnes.</p>
                  <p rend="justify">—  Ba din contră, cu sfârşitul, căci tocmai acuma am căpătat dovada că se cam încurcă lucrurile<hi rend="color(#000000)">…</hi>
                  </p>
                  <p rend="justify">Le povesti apoi în amănunţime tot ce avea de gând şi ce ar fi trebuit să facă ele ca să-l ajute. Nu uită să le amintească şi de viclenia „veneţianului”, care cutezase să-şi trimită iscoadele chiar în Deva. Le ceru să plece însă cât mai degrabă, fiindcă pentru nimic în lume Grazziani nu trebuia să scape, dacă avea asupra lui vreo scrisoare de la habsburgi.</p>
                  <p rend="justify">După o vreme se ivi şi Ugrai, care le spuse şi mai multe, cerându-şi iertare că aproape le alunga, dar o caleaşcă trasă de şase armăsari nu le mai aştepta decât pe ele ca să pornească la drum. Şi totuşi plecarea avu loc abia a doua zi în zori, căci prinţul ţinuse să afle mai întâi ce putea scoate Ugrai de la iscoade. Pe de altă parte, se pare că cele două fete veniseră cu treabă la Deva, aşa că trebuiră să umble măcar vreo câteva ceasuri.</p>
                  <p rend="justify">La ieşirea din Deva, pe malul Mureşului, două leşuri se legănau în adierea vântului de primăvară. Dar fetele nu se uitară şi nici n-ar fi avut de unde-i şti pe Mirko şi Kocea. Se lăsaseră în voia vizitiului, care ocolea cu dibăcie toate gropile, în vreme ce ele sporovăiau vrute şi nevrute, ca femeile, fără să ia seama la frumuseţile ce le treceau pe sub ochi. Nimic deosebit nu se mai petrecuse şi dacă mergeau tot aşa până în seară aveau să fie între zidurile Caldovei. Dar pe când n-ar mai fi avut mult până la destinaţie drumul deveni din ce în ce mai stricat şi, deşi vizitiul mai încetinise goana, fetele începură a fi hurducate într-o parte şi alta a caleştii.</p>
                  <p rend="justify">—  Ugrai zicea că turcul e o frumuseţe de bărbat, chicoti Iulia între două salturi. Ai grijă<hi rend="color(#000000)">…</hi>
                  </p>
                  <p rend="justify">—  N-am eu teamă, se împăună Agnes. Bărbaţii cu cât sunt mai arătoşi cu atât îs mai proşti.</p>
                  <p rend="justify">—  Numai că dacă avem să mergem tot aşa până la Temesvar nu vei mai arăta tu nicicum, trebuind să-ţi tocmeşti mai întâi oscioarele.</p>
                  <p rend="justify">—  S-ar putea să ai dreptate! spuse printre icneli Agnes. Ia strigă tu la trăsniţii aceia de pe capră s-o lase mai domol, că nu mai avem mult.</p>
                  <p rend="justify">Iulia se aplecă pe fereastră şi strigă:</p>
                  <p rend="justify">—  Hooo! Hooo!<hi rend="color(#000000)">…</hi>  mai uşurel, că ne faceţi bucăţele!</p>
                  <p rend="justify">Cocişul nu pricepu şi opri caleaşca dintr-odată, încât fetele căzură la podea, încurcându-se în fuste.</p>
                  <p rend="justify">—  Nu s-a înţeles porunca, luminată stăpână, făcu acesta ivindu-se la fereastră cu căciula în mână.</p>
                  <p rend="justify">—  Acum îi prea târziu! răspunse Agnes înciudată. Ce mergi aşa, ca bezmeticul? Ne-ai zobit mădularele.</p>
                  <p rend="justify">—  Să am iertare, luminăţia-ta, dar îi musai să ajungem la Cladova, că prin pădure mai mişună tot felul de jivine, cu patru şi cu două picioare.</p>
                  <p rend="justify">—  Bine, îngădui Agnes, dar cată să mai fereşti gropile, cât de cât.</p>
                  <p rend="justify">—  Ce să facem, că aşa-i tot drumul?! dădu din umeri cocişul.</p>
                  <p rend="justify">Tocmai se închina şi îşi punea căciula ca să plece din nou, când se auziră în depărtare pocnete de sâneaţă şi strigăte.</p>
                  <p rend="justify">—  Stai! porunci Agnes. Trageţi caleaşca din cale în vreun tufiş, apoi deshămaţi caii şi duceţi-i cât mai departe, până trece iureşul. Altfel caii o să ne dea de gol!</p>
                  <p rend="justify">Cu mare grabă, cei doi vizitii îndepliniră dorinţa contesei. În vreme ce fetele se traseră cât mai adânc în pădure, ei încălecară armăsarii şi o luară la fugă.</p>
                  <p rend="justify">—  Ne-au părăsit! şopti Iulia înfiorată. Oare bine ai făcut?</p>
                  <p rend="justify">—  Altcum caii ar fi nechezat şi străinii ar fi dat peste noi, dar aşa, chiar dacă dau peste caleaşcă, n-au ce face cu ea. Iar slugile au să se întoarcă, n-avea tu grijă, că tremură toţi de frica lui Jeno.</p>
                  <p rend="justify">Tăcură amândouă, ciulind urechea la fiecare foşnet.</p>
                  <p rend="justify">—  Se apropie călăreţii! zise Iulia, strângându-se lângă prietena ei, de parcă i-ar fi căutat ocrotire.</p>
                  <p rend="justify">—  Ba-i numai unul! răspunse aceasta. Se vede însă că după el vor fi puşcat, aşa că musai să se audă şi ceilalţi curând.</p>
                  <p rend="justify">Într-adevăr, un călăreţ se ivi în goană dinspre Cladova, dar fără să se uite în dreapta ori stânga trecu mai departe.</p>
                  <p rend="justify">—  Dacă vor face şi ceilalţi la fel suntem scăpate, şopti Agnes, strângând mâna Iuliei.</p>
                  <p rend="justify">Aşa cum gândise contesa, curând apăru şi un pâlc de călăreţi, însă aceştia veneau la pas scrutând fiecare tufiş, de parcă ar fi căutat pe cineva. Când şi când, slobozeau câte o sâneaţă în aer şi răcneau de parcă ar fi fost la vânătoare.</p>
                  <p rend="justify">—  Să ştii că după noi au venit, zise Agnes.</p>
                  <p rend="justify">—  Dar au veşmintele ca oştenii prinţului<hi rend="color(#000000)">…</hi>
                  </p>
                  <p rend="justify">—  Se vor fi îmbrăcat anume să ne înşele, căci altminteri n-ar fi fugărit pe călăreţul de mai înainte.</p>
                  <p rend="justify">De frică se lipiră amândouă de pământ ţinându-şi chiar şi răsuflarea. Auziră chemarea unuia care dăduse de urmele caleştii şi nici nu se clintiră, socotindu-se pierdute.</p>
                  <p rend="justify">Alte strigăte şi puşcături, iar când îşi auzi şi numele, Agnes abia mai izbuti să îngăime:</p>
                  <p rend="justify">—  Auzi?<hi rend="color(#000000)">…</hi>  Pe mine mă caută!</p>
                  <p rend="justify">—  Ssst! Nu mişca! şopti şi Iulia.</p>
                  <p rend="justify">Într-un târziu, când forfota se mai domoli, Iulia săltă puţin capul.</p>
                  <p rend="justify">—  Au înhămat caii lor şi ne-au furat caleaşca. Iacă, se duc!</p>
                  <p rend="justify">—  Ducă-se dracului, cu ea cu tot! făcu uşurată contesa. Bine că ne-au lăsat pe noi în pace, adăugă ea şi se săltă cu îndrăzneală.</p>
                  <p rend="justify">—  Stai, unde te duci! o trase cealaltă.</p>
                  <p rend="justify">—  Acum, că au plecat, nu mai avem a ne teme. Ar trebui să se arate şi oamenii noştri, ca să putem merge călare.</p>
                  <p rend="justify">—  Dar dacă şi ei vor fi fost înţeleşi cu următorii?</p>
                  <p rend="justify">—  Mai ştii?! Oricum se vor înapoia, măcar să ne prindă.</p>
                  <p rend="justify">—  De ce nu ne-au luat atunci când eram în caleaşcă şi la mâna lor, putându-ne duce oriunde ar fi poftit?!</p>
                  <p rend="justify">—  Ei, şi tu! De unde vrei să ştiu? Cel mai sigur ar fi să ajungem pe picioarele noastre la Cladova, care nu poate fi prea departe şi de mai stăm ne prinde noaptea.</p>
                  <p rend="justify">Îşi sumeseră fustele şi o porniră voiniceşte la drum, dar gata oricând s-o zbughească în pădure în caz de primejdie.</p>
                  <p rend="justify">—  Cu condurii noştri nu ajungem prea departe, se văicări Iulia.</p>
                  <p rend="justify">—  N-ai decât să te descalţi.</p>
                  <p rend="justify">—  Aş face-o de n-ar fi frig. Bune ar fi acuma opincile olahilor, mai scânci fata.</p>
                  <p rend="justify">—  Ştii că ai dreptate? se opri Agnes. Ia uite ce facem!</p>
                  <p rend="justify">Îşi săltă poalele şi cu dinţii sfâşie o bucată bună de piază, apoi se aşeză şi scoţându-şi botinele începu să le înfăşoare, de parcă ar fi fost rănite.</p>
                  <p rend="justify">—  Gata! făcu ea săltându-se sprinten şi ţopăind.</p>
                  <p rend="justify">—  Şi cum avem să ne arătăm în lume cu rochia ruptă?</p>
                  <p rend="justify">—  Tu n-ai decât să faci cum vrei, dar eu îţi spun că aşa pot merge şi până la Temesvar. Nu-mi pasă!</p>
                  <p rend="justify">De voie, de nevoie, Iulia făcu şi ea la fel şi râzând cu hohote începură a fugi una după cealaltă de parcă s-ar fi jucat. Dar după o bună bucată de drum osteniră, de abia îşi mai târau picioarele.</p>
                  <p rend="justify">—  Să ne hodinim oleacă, se rugă Iulia.</p>
                  <p rend="justify">—  Nici vorbă, că uite, se înserează. Hai! Deodată se opriră însă, uitându-se una la alta. Din depărtare, dinspre Cladova, se auziră strigate pe nume de nişte bărbaţi.</p>
                  <p rend="justify">—  Sunt oamenii noştri! răsuflă uşurată Iulia. Hai înaintea lor!</p>
                  <p rend="justify">—  Stai pe loc! o apucă Agnes. Tu n-auzi de unde vin? Cum de-au trecut pe lângă noi, că doar i-am lăsat în urmă?! Dacă au fost înţeleşi cu duşmanii?</p>
                  <p rend="justify">—  Ai dreptate. Venirăm atâta cale pe jos şi să ne dăm prinse chiar la capăt? Asta nu! Hai să ne pitim!</p>
                  <p rend="justify">Spaima de oameni fu mai mare decât cea de întuneric şi astfel pe la vremea cinei, istovite de tot, bătură la poarta cetăţii, mai-mai să se prăvălească la picioarele străjerilor.</p>
                  <p rend="justify">—  Sunt contesa Rozsnyai<hi rend="color(#000000)">…</hi>  mai apucă să îngăime Agnes şi se trânti, frântă de oboseală, pe o laviţă de lângă poartă.</p>
                  <p rend="justify">Străjerii nu mai întrebară nimic ci pe dată dădură de ştire căpitanului Decsy, necutezând să le ducă pe braţe până la el. Acesta veni în grabă, bucurându-se nevoie mare.</p>
                  <p rend="justify">—  Ce spaimă am tras, luminăţiile-voastre, mă temeam să nu vă fi rătăcit ori să vă fi prins vreun lup, că bântuie multe jivine pe la noi.</p>
                  <p rend="justify">Auzind spusele căpitanului, Iulia leşină de frică.</p>
                  <p rend="justify">—  Vai de mine! se tângui Decsy. Cine m-o fi pus?</p>
                  <p rend="justify">Cu toată oboseala, Agnes se ridică şi stropind-o cu puţină apă pe obraz izbuti să-şi trezească prietena.</p>
                  <p rend="justify">—  Prin ce-am trecut! oftă fata.</p>
                  <p rend="justify">—  Şi câte mai avem, se strădui să zâmbească Agnes. Lupii sunt nişte vietăţi cumsecade, faţă de om! mai găsi ea putere să glumească. Dă-ne un pat şi un aşternut, că de mâncare nu mai vreau, zise apoi spre Decsy.</p>
                  <p rend="justify">Totuşi după ce se întremară cu nişte lapte cald de capră şi îşi încălziră picioarele în apă călduţă, le veni iarăşi chef de vorbă, începând să-şi povestească păţania.</p>
                  <p rend="justify">Auzindu-le, Decsy nu se putu stăpâni să nu râdă.</p>
                  <p rend="justify">—  D-apăi să vedeţi, înălţimile-voastre, cum am primit ştire că sosiţi, am mânat în întâmpinare câţiva călăreţi, ca să vă arate drumul. Tot eu le-am poruncit să tragă din sâneţe şi să strige, ca să-i auziţi la vreme.</p>
                  <p rend="justify">—  Bine, dar călăreţul acela singuratic, care fugea din calea lor, nu-ţi dă de bănuit? întrebă contesa.</p>
                  <p rend="justify">—  Gândesc că va fi fost olăcarul nostru ce se ducea la Deva, şi cum îi tânăr şi zburdalnic va fi lăsat slobod frâul calului. Are s-o sfârşească prost într-o zi, cu năravul ăsta al lui.</p>
                  <p rend="justify">—  Şi cocişii noştri? nu se lăsă Agnes. Cum de au trecut fără a-i vedea şi acum unde sunt?</p>
                  <p rend="justify">—  Auzind puşcăturile s-au speriat şi ei, şi în grabă mare au fugit până aici pe o scurtătură ca să ceară ajutor. Aflând despre ce e vorba, s-au întors pe dată în calea înălţimilor-voastre, dar nu v-au mai găsit. Atunci ne-am speriat cu toţii şi am poruncit să fie cercetată întreaga pădure. Oamenii mei încă nu s-au înapoiat. Caleaşca ştiţi bine că au adus-o oştenii, găsind-o părăsită. Maaare spaimă am tras! răsuflă uşurat căpitanul.</p>
                  <p rend="justify">—  D-apăi noi! oftară şi fetele deodată. Mare spaimă din nimic! zâmbi Agnes. Barem de-ar fi mereu numai aşa!</p>
               </div>
               <div type="div3">
                  <head>URMĂRIREA.</head>
                  <p rend="justify">Doda Măria bătea de zor albiturile pe malul Begheiului zorindu-se să n-o apuce amiaza, când trebuia să sosească omul ei de la muncă. Soarele se ridicase de-o suliţă în înaltul cerului, iar aerul era limpede ca după ploaie.</p>
                  <p rend="justify">Cald nu era încă şi apa cea rece a râului dăduse mâinilor femeii culoarea racului fiert. N-aveau decât să-şi răcească unii gura, ea ieşea cu rufele la râu, ca să le albească, chiar şi-n miezul iernii. Învăţase încă de pe când era copiliţă că numai apa Begheiului dădea albeaţă aşa cum trebuie, şi nu se uita ea în gura satului. Dar cum se mai fudulea când omul ei ieşea pe uliţă numai cu cămaşă curată ca lacrima şi albă ca varul!</p>
                  <p rend="justify">Cam la astea se gândea doda, storcând şi bătând cu maiul de o trecuseră năduşelile, când i se păru că zăreşte ceva mişcându-se în tufişul de mai la vale. E drept că nu dăduse frunza, dar lăstărişul era îndeajuns de des, ca să poată ascunde vreun om ori vreo jivină. Zburătăci un bulgăre într-acolo, însă nici o mişcare. „Mi s-o fi părut” îşi zise, apucându-se iar de rufe. Dar după o vreme auzi desluşit cum trosniră nişte vreascuri, de parcă ar fi călcat careva pe ele.</p>
                  <p rend="justify">—  Cine-i? strigă doda Măria, apucând bătătorul de rufe şi ducându-se spre lăstăriş. Cui îţi arde de zburdat cu mine?</p>
                  <p rend="justify">Din câţiva paşi se apropie şi atunci văzu ieşind un fecioraş bălai şi cu ochii ca seninul cerului de vară.</p>
                  <p rend="justify">—  Ptiu! Calce-te, că m-ai spăriat! făcu femeia scuipându-şi în sân. Ficior în toată firea! Al cui eşti?</p>
                  <p rend="justify">Tânărul o privi rugător şi îi răspunse ceva, dar doda nu-i pricepu vorba, necunoscând decât limba neamului ei.</p>
                  <p rend="justify">—  Nu eşti de pe la noi, după cum văd?</p>
                  <p rend="justify">Tânărul îşi duse mâna la gură, semn prin care orice om din lume vrea să arate că-i flămând.</p>
                  <p rend="justify">—  Ţi-o fi foame?</p>
                  <p rend="justify">După ce tocmi rufele ude în coşarcă, femeia dădu să apuce, dar fecioraşul se repezi şi, cu o putere pe care n-ai fi bănuit-o la înfăţişarea lui, le săltă pe umeri.</p>
                  <p rend="justify">—  Că bine faci, dragu dodii! zise ea mulţumită. M-am rupt de şale cu spălatul, d-apăi să le mai şi car? Se vede că ai suflet milostiv.</p>
                  <p rend="justify">Merseră aşa, tot vorbind de una singură, până acasă, unde îi întâmpină bărbatu-său, care apucase să se întoarcă mai curând.</p>
                  <p rend="justify">—  Că doar nu ţ-ai tocmit slugă, tu Mărie? făcu el râzând.</p>
                  <p rend="justify">—  De ce nu? Iar de vrei să ştii, îi chiar ficioru-miu! răspunse ea mucalit.</p>
                  <p rend="justify">Le era în obicei să glumească, măcar că acum nu mai erau oameni tineri. Se vede însă că se purtau aşa de unde nu aveau copii şi se alintau între ei, că de certat nimeni n-a apucat să-i audă.</p>
                  <p rend="justify">—  Dar când boală l-ai plămădit? Nu cumva tu erai fătuţa aia din căpiţa de fân, d-acu vreo şaisprece ani? i-o întoarse ceacea Pătru răsucindu-şi mustaţa surie.</p>
                  <p rend="justify">—  Ţ-oi da io ţie fătuţă, hodorogule! îl ameninţă ea cu degetul.</p>
                  <p rend="justify">Străinul nu înţelegea nimic, dar văzu că cei doi bătrâni erau binevoitori. Se opri în capătul târnaţului, aşezând cu grijă coşarca, apoi vru să se îndepărteze.</p>
                  <p rend="justify">—  Stai copile, nu pleca, să îmbuci ceva cu noi, zise femeia.</p>
                  <p rend="justify">—  De bună-samă! încuviinţă şi bărbatul. Ia spune, cum te cheamă?</p>
                  <p rend="justify">—  Nu ştie limba noastră! răspunse doda Măria în locul băiatului.</p>
                  <p rend="justify">—  Ei pă dracu, că doar n-o fi turc!</p>
                  <p rend="justify">Cuvântul „turc” păru a-l înţelege şi copilul, că pe dată se împotrivi:</p>
                  <p rend="justify">—  Ne! Ia<hi rend="color(#000000)">…</hi>  Pera! Ne „turc”! şi îşi făcu cruce.</p>
                  <p rend="justify">—  Uite că-i creştin, papistaş după cum s-o închinat, şi dacă-l cheamă Pera, poate c-o fi sârb? zise bărbatul.</p>
                  <p rend="justify">—  Da, da! zâmbi Pera încuviinţând şi din cap.</p>
                  <p rend="justify">Intrară cu toţii în cuină şi băiatul se aşeză pe o laviţă, uitând parcă de foame, căci dăduse de căldură omenească, iar el de câteva zile fusese lipsit de aşa ceva.</p>
                  <p rend="justify">—  Ia şi mănâncă, Petre!</p>
                  <p rend="justify">—  Pera! se împotrivi feciorul.</p>
                  <p rend="justify">—  Bine, fie cum vrei, îl bătu pe umăr gazda. Dar noi ţi-om zice Petre! Pricepi? Ca pe mine!</p>
                  <p rend="justify">A  fost mai greu să se lămurească, dar până la urmă se înţeleseră totuşi cumva. Chiar de a doua zi, „Petre” se simţi ca acasă şi era tare săritor la treburi, spre bucuria gazdelor sale. Ba începuse a pricepe şi câteva cuvinte. Aşa că ceacea Pătru începu a-l lua cu sine şi la muncile câmpului.</p>
                  <p rend="justify">Într-o zi porniră cu carul după ceva uscături de pe malul Begheiului. Încărcaseră cu vârf şi Pera se cocoţase în vârful vreascurilor, dovedindu-se meşter la strunitul cailor. Îi opri în mijlocul vadului ca să se adape, în vreme ce binefăcătorul său urma să treacă podeţul.</p>
                  <p rend="justify">—  Măi fecior, auzi el o voce. Ia spune cum îi zice satului vostru?</p>
                  <p rend="justify">Întoarse capul şi zări doi ciobani călare. Nepricepând ce voiau, strigă:</p>
                  <p rend="justify">—  Ceace Petre! Ceace Petre!</p>
                  <p rend="justify">—  Aici mi-s! răspunse gazda, care trecuse pe malul celălalt. Ce vreţi? mai întrebă el către cei doi, spre a nu da de gol băiatul.</p>
                  <p rend="justify">—  Întrebam şi noi, ficiorul de colo, că ce sat îi! răspunse Marcu.</p>
                  <p rend="justify">—  Şanoviţa!</p>
                  <p rend="justify">—  Şi-i departe Cimişoara?</p>
                  <p rend="justify">Ţăranul se uită bănuitor la ei, fiindcă măcar că erau îmbrăcaţi păcurari, după cai păreau a fi mai curând oşteni, şi apoi nu pe acolo era drumul către Timişoara<hi rend="color(#000000)">…</hi>
                  </p>
                  <p rend="justify">—  Tăt într-o goană, până-n sară sunteţi acolo.</p>
                  <p rend="justify">Marcu se întoarse să-i tălmăcească şi lui Gaşpar, pe sârbeşte, cele aflate, când, spre mirarea tuturor, se băgă în vorbă Pera:</p>
                  <p rend="justify">—  Eu sunt croat<hi rend="color(#000000)">…</hi>  Ştiu sârbeşte!</p>
                  <p rend="justify">Gaşpar fu cel care se bucură mai mult şi începu a vorbi cu băiatul, uitând de toate celelalte.</p>
                  <p rend="justify">—  Sunt mulţi croaţi în satul vostru?</p>
                  <p rend="justify">—  Gândesc că numai eu, fiindcă n-am dat încă peste nimeni.</p>
                  <p rend="justify">—  Nu eşti de aici?</p>
                  <p rend="justify">—  Sunt din<hi rend="color(#000000)">…</hi>
                  </p>
                  <p rend="justify">Se opri însă, nestând dacă face bine să se mărturisească primului venit. Interveni atunci ceacea Pătru care, lămurit acum că băiatul e sârb, spuse către Marcu:</p>
                  <p rend="justify">—  Cum văd şi el îi sârb, ca şi ficioraşu meu. L-am găzduit de pripas, dar l-aş ţine pe lângă mine, că-s bătrân şi copii n-am. Acu, poate că-ţi pofti un pic şi pe la noi, că vrem să aflăm câte ceva de băiat.</p>
                  <p rend="justify">—  Bucuros! răspunse Marcu. Să nu mint, ni-e cam foame şi mai suntem şi osteniţi de cale, aşa că ţi-om mulţămi frumos.</p>
                  <p rend="justify">Între timp Grazziani rostise ceva turceşte şi astfel putu afla că şi astă limbă îi era cunoscută băiatului. Atunci, ca să înlăture bănuielile nedorite, Pera le spuse:</p>
                  <p rend="justify">—  Sunt croat, dar m-au luat de mic de la părinţii mei, pe care nici nu mi-i mai aduc aminte. Pe urmă am ajuns paj la paşa de Belgrad şi o vreme mai apoi la cel de la Timişoara.</p>
                  <p rend="justify">—  Erai acolo când a fost ucis?</p>
                  <p rend="justify">Pera se înroşi tot, fiindcă de felul lui nu era învăţat să mintă, iar pe de altă parte începuse a prinde drag de străinul îmbrăcat ţărăneşte şi care se vedea cât de colo că nu era cine voia să se dea.</p>
                  <p rend="justify">—  Lasă că ai să ne povesteşti acasă! făcu Grazziani cu blândeţe, simţindu-l că avea ceva de ascuns şi-l luase prea repede.</p>
                  <p rend="justify">Oricum, nu-l bănuia de uciderea paşei.</p>
                  <p rend="justify">Tare se mai mâhni doda Măria când îi văzu pe cei doi străini, vorbind cu „Petrică” al ei. Nu cumva să poftească să i-l ia, căci îşi pusese mare nădejde în el.</p>
                  <p rend="justify">—  Noi nu prea avem cum să-l luăm, zise Marcu vrând s-o liniştească, mai cu seamă că nici nu fusese vorba de aşa ceva.</p>
                  <p rend="justify">—  Dacă mergeţi la Cimişoara, interveni şi ceacea Pătru, apăi şi io zic să lăsaţi copilul aici, că de pun mâna pe el, îl spânzură!</p>
                  <p rend="justify">—  Cum aşa?! se miră Marcu.</p>
                  <p rend="justify">—  Aşa, fiindcă mişălu de la Cimişoara o fost ucis de un fecioraş, pe care îl caută azapii şi trebuie să-l găsească orişicum<hi rend="color(#000000)">…</hi>
                  </p>
                  <p rend="justify">—  Chiar! sări şi femeia, chipurile, ca să-i facă să nu se încurce la drum cu cineva primejdios.</p>
                  <p rend="justify">Marcu stătu puţin pe gânduri apoi îl chemă pe Gaşpar deoparte şi îl informă în şoaptă, încât Pera putu înţelege că s-ar şti totul despre el. Îi pierise sângele din obraji.</p>
                  <p rend="justify">—  Ei, ce-i cu tine? îl întrebă Gaşpar.</p>
                  <p rend="justify">Pera rămase descumpănit, apoi ridică deodată capul şi scrâşni:</p>
                  <p rend="justify">—  Da! Şi de-ar trebui aş mai face-o! Îi urăsc pe osmanlâi!</p>
                  <p rend="justify">Dârzenia cu care se mărturisise tânărul îi plăcu lui Grazziani, care se desprinse cel dintâi din liniştea de gheaţă pe care o aşternuse neaşteptata dezvăluire.</p>
                  <p rend="justify">—  Ai vrea să intri în slujba mea? îl întrebă el ca şi cum ar fi vorbit cu un bărbat în toată firea.</p>
                  <p rend="justify">—  Nu mă pricep la oi! făcu Pera stânjenit.</p>
                  <p rend="justify">—  Cu atât mai bine, că eu te poftesc la „berbeci”, dar din aceia cu şalvari şi turbane, cărora trebuie să le mai scurtăm din coarne. Ce zici, te-nvoieşti?</p>
                  <p rend="justify">—  Da! răspunse scurt Pera.</p>
                  <p rend="justify">Cu mare greutate putură cei doi bătrâni să se despartă de flăcăiaş, care, cu toate rugăminţile dodei Măria, se hotărâse să se lege de cel dintâi om pe care l-a auzit vorbindu-i limba părinţilor lui.</p>
                  <p rend="justify">—  Câtă vreme se află pe pământul bănăţean stăpânit de turc, nu are să se teamă de se va afla în preajma mea, dar de rămâne aici vor da peste el şi vrând-nevrând trebuie spânzurat, căci aşa-i legea, spuse Gaşpar, auzind tânguirile gazdelor.</p>
                  <p rend="justify">Astfel gazdele se lăsară înduplecate şi până la urmă încuviinţară plecarea lui Pera, de parcă ar fi fost feciorul lor. Şi după ce isprăviră de povestit şi mai gustară câte un vinişor de casă, în amurg pe cei doi păcurari îi cuprinse osteneala drumului, încât se rugară de un aşternut unde să-şi pună capul. Înţelegând că nu era vorba de oameni de rând, doda Măria le aşternu în odaia din faţă, deşi cam răcoroasă, că de-abia aprinsese focul în ea. La scurtă vreme amândoi pluteau în lumea viselor, în timp ce gazdele nu mai pridideau cu pregătirea merindelor şi a veşmintelor de drum pentru „Petrică”. Bătrânul dăduse fuga la un neam de-al lui, care avea un cal bun de călărie şi l-ar fi vândut bucuros. Nu s-a gândit deloc să-i ceară băiatului vreun ban. După nici două ceasuri de când se pornise în sat, se întoarse val-vârtej, călare pe calul cumpărat. Intră drept în odaia oaspeţilor şi-i zgâlţâi pe Marcu.</p>
                  <p rend="justify">—  Scoală! Mă auzi? făcu el, când Marcu deschise ochii.</p>
                  <p rend="justify">—  Or venit cătane în sat! Bagsamă că după „Petrică”. Fugiţi!</p>
                  <p rend="justify">Se trezi şi Gaşpar, dar când auzi că era vorba de oşteni veniţi din Timişoara, se potoli pe dată.</p>
                  <p rend="justify">—  Lasă-i, că de-or veni aici, bine n-are să le fie, după muştruluiala ce le-oi trage. Trebuie să fie spahiii mei! Acum mi-e prea somn şi nu mă ridic, de-ar fi şi sultanul! mormăi el pe jumătate adormit şi se aşternu din nou la somn.</p>
                  <p rend="justify">În capul satului, din partea cealaltă, tocmai atunci îşi căutau culcuş pe la şoproane cătanele din Cladova, în vreme ce luminăţia-sa domnul baron Czobor se aşezase la cină, într-o gospodărie mai înstărită.</p>
               </div>
               <div type="div3">
                  <head>JUDECATA ŢĂRANILOR.</head>
                  <p rend="justify">Flăcăii porniţi în căutarea lui Grigore Baltag au avut mult de mers, până aproape de marginea pădurii, unde, atârnat de creanga unui stejar bătrân, se legăna leşul tânărului. Se vede treaba că, pripindu-se să se ducă în urmărirea lefegiilor de unul singur, aceştia îl vor fi doborât şi mai apoi l-au spânzurat, ca să se fălească şi ei cu o biruinţă.</p>
                  <p rend="justify">Se opriră cu toţii, descoperindu-se, apoi Toader se căţără în copac spre a tăia funia. Prinseră nişte crengi unele de altele încropind o năsălie şi în tăcere îşi cărară tovarăşul mort unde erau şi ceilalţi. Cu toţii se simţeau vinovaţi de a-l fi lăsat singur, dar niciunul nu-i auzise chemarea. Abia acum îşi dădură seama că lefegiii scăpaţi aveau să dea de ştire pretutindeni şi se vor întoarce cu întăriri asupra lor.</p>
                  <p rend="justify">Aşezară mortul cu mare grijă la pământ, de parcă s-ar fi temut să nu-i pricinuiască vreo suferinţă, apoi o vreme rămaseră muţi, uitându-se unii după alţii.</p>
                  <p rend="justify">—  Hai să-i strângem pe toţi, unu lângă altu, că de amu nu s-or mai încăiera, zise cu smerenie Toader.</p>
                  <p rend="justify">—  Nici că s-ar putea, că giupâneasa nu are să ajungă în rai, cu Grigoriţă ori Pandele şi ceilalţi, îngăimă Gheorghe, târând trupul jupânesei Ilisafta lângă morţi.</p>
                  <p rend="justify">—  Bre Ionică! strigă Toader. Ian vezi tu unde-i giupâniţa, că departe n-a fi. Dar ai grijă să n-o sperii, ci strigă încetişor. Ia-o de mâni şi ad-o aici!</p>
                  <p rend="justify">S-ar fi dus el însuşi, dar îşi dăduse seama că nemaifiind Grigore lui i se cuvenea ascultarea celorlalţi şi trebuiau strânşi morţii spre a fi îngropaţi cât de cât creştineşte. Pe urmă aveau să meargă în aşezările lor din pădure ca s-o ducă pe Profiriţa, care părea că se cam zdruncinase la minte. Pentru aceea îl şi trimisese pe Ionică, cel mal tânăr dintre ei.</p>
                  <p rend="justify">Acesta merse liniştit, dar văzând că nu dă de fată începu a striga: „Giupâniţă, unde eşti?<hi rend="color(#000000)">…</hi>  Giupâniţăă! Duducă Profiriţă, răspunde!” Era cât pe ce să se întoarne, când o zări într-o rarişte de pădure.</p>
                  <p rend="justify">—  Aracan de mine, duducă! oftă uşurat băiatul, urmând cu voce blândă: ar fi putut să te mănânce lupii! De ce ai plecat de unde te-am lăsat?</p>
                  <p rend="justify">Tot vorbindu-i, s-a apropiat de ea fără a se mai uita şi pe de lături. Din asta i s-a tras pieirea, căci Toma Melinte, auzindu-l, o aşezase pe fată anume spre a-i veni lui la îndemână să se ascundă în dosul unui copac. Pe când Ionică se aplecase asupra fetei, Melinte s-a aruncat cu toată puterea în spinarea lui, străpungându-l cu hangerul.</p>
                  <p rend="justify">Răcniră şi unul şi celălalt, căci flăcăul s-a sucit pe dată rostogolindu-se asupra boierului, dând să-l strângă de gât. Nu mai avu însă vlagă şi rămase lipsit de suflare peste el, împroşcându-l de sânge.</p>
                  <p rend="justify">—  Săi, Profiriţă, şi trage-l de pe mine! icni Toma, dându-i lacrimile din pricina piciorului rupt.</p>
                  <p rend="justify">Ea însă nici nu-i băgă în seamă, ci privea undeva către desişul pădurii, de parcă ar fi zărit ceva anume.</p>
                  <p rend="justify">—  Hai fă, că singur nu poci!</p>
                  <p rend="justify">Se înfuriase şi-i vorbise urât, ca unei slujnice, dar nici aşa nu izbutise s-o urnească pe fată. Văzând că nu se poate bizui pe ea, se chinui de unul singur şi, cu chiu cu vai, se trase de sub leşul băiatului, care se făcuse dintr-o dată nespus de greu. Apoi se târî până la picioarele fetei, îi apucă genunchii şi sprijinindu-se astfel se ridică pe piciorul zdravăn.</p>
                  <p rend="justify">—  Hai să fugim!</p>
                  <p rend="justify">Ea îl ascultă săltându-se de pe trunchi şi şontâcăind amândoi se pierdură pe potecile codrilor. „Amu să fi fost teafăr!” îşi zise Tomiţă cu părere de rău. De mult îi purta el sâmbetele fetei vel-armaşului, dar era ţinut la depărtare, ca nefiind de neam mare ca ei. Acuma nu era vreme, din pricina neobrăzaţilor de ţărani, dar după ce se va fi depărtat îndeajuns nimeni nu l-ar fi împiedicat s-o batjocorească niţel pe fiica Nicoriţeştilor, şi atunci să mai vadă el nasul pe sus al vel-armaşului. „A vedea el, ghiuju! Că doară şi eu îs tot atât de bun ginere ca şi leşii, dacă nu chiar mai bun. Dar am să mă las rugat multă vreme”, gândea el şi bucuria izbânzii îi mai ogoia durerea din picior.</p>
                  <p rend="justify">Flăcăii isprăviseră de adunat morţii într-un loc, când Toader se uită împrejur mirat.</p>
                  <p rend="justify">—  Dar pe boierul cel tânăr de ce nu l-aţi adus? Ia târâţi-l şi pe el, ca să mântuim cu toţi!</p>
                  <p rend="justify">—  Păi unde-i?! se mirară câţiva.</p>
                  <p rend="justify">—  O fi căzut în faţa cailor de la caleaşcă. N-o pătruns mai încolo, zise Gheorghe.</p>
                  <p rend="justify">—  L-am văzut prăvălindu-se, adăugă altul.</p>
                  <p rend="justify">—  Căutaţi, că eu mă duc după Ionică. Nu pricep de ce întârzie.</p>
                  <p rend="justify">—  Bre, strigă unul. Era un hoit sub calul cela mort.</p>
                  <p rend="justify">—  L-am tras eu, răspunse Gheorghe, dar era o slugă a lui Melinte. Zi mai bine că o făcut pe mortu' şi ne-a tras pe sfoară.</p>
                  <p rend="justify">—  Te pomeneşti c-o fi luat şi fata cu el?! se îngrijoră Toader. Ia să văd!</p>
                  <p rend="justify">Porni însoţit de încă vreo doi şi nu după multă cale dădură peste leşul lui Ionică.</p>
                  <p rend="justify">—  Oare să fim blestemaţi să crăpăm, unu câte unu?! şopti înfricoşat un flăcău.</p>
                  <p rend="justify">—  Ca puii de găină, când dă molimă-n ei! mormăi altul.</p>
                  <p rend="justify">—  Ia mai tăceţi din gură! îi repezi Toader, după care îi strigă şi pe ceilalţi. Pe pământ se văd urmele de la ciuboţelele giupâniţei, le zise.</p>
                  <p rend="justify">—  Ba uite şi una de bărbat, dar pare să aibă doar un picior, arătă unul.</p>
                  <p rend="justify">—  Întocmai! încuviinţă Toader. Boierul nu poate umbla ca lumea, şi de ne luăm după ei îi găsim pe dată. Fiţi însă cu băgare de samă că poate să aibă asupra lui şi spada.</p>
                  <p rend="justify">—  Oare cum de s-a lăsat răpus sărmanul Ionică, doar era în toată puterea? se miră Culai, care nu mai scosese o vorbă până atunci.</p>
                  <p rend="justify">—  L-o pălit pe la spate! fu de părere Gheorghe.</p>
                  <p rend="justify">—  Aşa se pare, încuviinţă Toader. Apăi hai să dăm de tartor şi să-l giudecăm noi, până n-a apuca să mai facă şi alte rele.</p>
                  <p rend="justify">Tiptil, flăcăii se avântară prin hăţişuri pe urmele fugarilor. Prea mult n-au avut de căutat, căci într-o poieniţă dădură peste ei. Fata strângea de pe jos nişte fire de iarbă, de parcă ar fi cules flori, îngânând un cântecel înţeles numai de ea. Melinte cioplea cu spada o creangă de copac, de care ar fi vrut să-şi lege piciorul beteag, şi nu era cu privirea decât asupra lucrului său.</p>
                  <p rend="justify">—  Nu te mai chinui, boierule, că te-om obloji noi! îi strigă Toader batjocoritor.</p>
                  <p rend="justify">—  Să nu te apropii că fac moarte de om! răcni speriat Melinte şi aruncând băţul începu să rotească spada în jurul capului.</p>
                  <p rend="justify">—  Ai mai făcut matale, dar ţ-o fost cea din urmă! sări Gheorghe, ridicând securea.</p>
                  <p rend="justify">—  Stăi, bre! îl opri Toader. Ce, noi suntem casapi, ori boieri, să ucidem fără giudecată?</p>
                  <p rend="justify">—  Lasă-mă, Toderiţă, că-l giudec eu! se oţărî flăcăul.</p>
                  <p rend="justify">Toader însă se împotrivi, lăsându-l pe Toma să-şi agite spadă-n vânt.</p>
                  <p rend="justify">—  Că l-a omorât pe Ionică, şi încă pe la spate ca un mişăl, să-l giudece oamenii din sat şi s-ar cuveni pentru el ştreang nu săcure. A ucis ca tâlharii, ca ei să moară!</p>
                  <p rend="justify">—  Tâlhari sunteţi voi, nemernicilor! spumegă Melinte. Am să vă pui pe voi în juvăţ! şi uitând de picior dădu să se repeadă asupra celor din apropiere, dar se prăvăli la pământ urlând de durere.</p>
                  <p rend="justify">—  Şazi ghinişor, boierule! scrâşni Toader. Şi nu te mai zborşi la noi că vezi ce păţeşti. Iar eu nu-s dus de multe ori la biserică, găsesc un capăt de funie mai curând decât gândeşti, şi gata giudecata!</p>
                  <p rend="justify">Toader îl trase deoparte şi pe Gheorghe, care ar fi avut poftă să curme pe dată eu ticălosul ce l-a ucis pe Ionică. Apoi cu toţii îl lăsară în plata domnului pe rănit, înconjurând-o pe Profiriţa, aşezată pe pământul rece de parcă ar fi fost în luna lui cuptor.</p>
                  <p rend="justify">—  Scoală-te, giupâniţă! îi zise Toader cu blândeţe, apucând-o de mână. Apăi minte ai matale, urmă el cu dojană, să te iei prin codri după un bezmetic şchiop? Vrei să te mănânce lupii?</p>
                  <p rend="justify">—  A fi mai bine! şopti fata într-un târziu, izbucnind în plâns.</p>
                  <p rend="justify">Flăcăul se bucură, întrucât lacrimile arătau că-i mai rămăsese o brumă de judecată şi dacă grăise pe înţeles nu mai încăpea vorbă că avea să se vindece. Supărarea i-a fost prea mare, dar tinereţea ei va birui.</p>
                  <p rend="justify">—  Aracan de mine! zise Toader, mângâindu-i creştetul ca unui copil. Matale eşti tinerică ş-ai să trăieşti o sută de ani. Noi nu ne batem cu femeile, aşa că te-ai spăriet degeaba, dar ţ-a trece!</p>
                  <p rend="justify">—  Să-l ducem şi pe nenorocitul ista, le zise Culai celorlalţi. Nu se cade să-l lăsăm pradă haitelor, că-i şi el făptura lui Dumnezeu!</p>
                  <p rend="justify">Flăcăii ridicară din umeri şi nu se împotriviră, ştiind ce înseamnă vitregia codrului când eşti neputincios. Câţiva se apropiară de Melinte, dar acesta ridică spada asupra lor. Unul dintre băieţi roti o măciucă şi-i zbură arma cât colo, după care-l scuipă în obraz.</p>
                  <p rend="justify">—  Apăi, dacă aşa ţi-e vorba, boierule, se răsti chiar Culai, n-ai decât să rămâi şi… cum ţ-a fi soarta, că altă moarte de om noi n-om mai face! Rămâi în sama pădurii şi la vrerea celui de sus, dar să nu ajungi a te ruga să te spânzure careva şi să n-aibă cine, ori să te agăţi singurel de vreo cracă, de-i putea!</p>
                  <p rend="justify">—  Dar fata? întrebă Gheorghe, uitându-se la Toader.</p>
                  <p rend="justify">—  Să nu puneţi mâna pe ea, sări Melinte, că nu-i de nasul vostru, ţopârlanilor!</p>
                  <p rend="justify">—  Nu-ţi fie teamă, boierule, o veni de bunăvoie, zise liniştit Toader. Pe noi, ţăranii, nu ne duce mintea ca pe taică-său ori pe alţii.</p>
                  <p rend="justify">—  De n-o vrea, se băgă Gheorghe, să rămâie să te oblojască!</p>
                  <p rend="justify">—  Taci, bre, că sperii fata, îl opri Toader. Hai giupâniţă să mergem la casă de om cumsecade şi nu te înfricoşa, că n-ai de ce.</p>
                  <p rend="justify">Profiriţia se ridică ascultătoare, lăsându-se dusă de flăcăul acela, care se purta atât de frumos cu ea. Dacă ar fi ucis-o pe loc ori dacă ar fi dus-o la curtea de la Ieşi, la tătâne-său, tot una i-ar fi fost. Cât despre tânărul Melinte, nu l-a luat în seamă, căci pentru ea nici nu era pe lume.</p>
               </div>
               <div type="div3">
                  <head>ÎNFRUNTAREA.</head>
                  <p rend="justify">Cu lungi îmbrăţişări şi lacrimi amare s-a despărţit doda Măria de „Petrică” al ei, că nimeni n-ar fi gândit că era vorba de un străin aciuit numai de câteva zile pe la ei. Isprava lui bărbătească, de a scăpa lumea de un ticălos, ori poate înfăţişarea lui plăcută, supuşenia şi hărnicia îl făcuseră îndrăgit de toţi. Nici gând să primească vreo plată de la Gaşpar pentru găzduire şi nici măcar preţul calului lui Pera, căci ziceau bătrânii că-i darul lor pentru băiat. L-au pus să jure că de i-o fi cândva mai greu în viaţă se va întoarce la ei, la Şanoviţa. Ba i-ar mai fi făcut şi adiată pe numele lui, într-atât îl îndrăgiseră.</p>
                  <p rend="justify">Îşi luară bun-rămas şi cu toate că soarele încă nu se arătase, cerul fiind iarăşi plumburiu, cei trei se îndreptară spre marginea satului, unde bănuia Grazziani să fie oamenii lui. Noroc a fost că dădură peste un oştean ce ieşise la fântâna din uliţă şi cu mirare văzură că era vorba de oamenii prinţului şi nicidecum de spahiii sultanului.</p>
                  <p rend="justify">—  Pe noi ne caută! şopti Marcu oprindu-şi calul.</p>
                  <p rend="justify">—  Cam prea mare cutezanţa să pătrundă în ţinut stăpânit de turci, chiar în preajma Cimişoarei! Galop! porunci morlacul şi toţi trei se avântară pe uliţele satului stârnind câinii şi găinile, trezindu-i şi pe cei mai leneşi din dulcele somn al dimineţii.</p>
                  <p rend="justify">La rândul lui, baronul Czobor ieşi pe dată în târnaţul casei unde dormise.</p>
                  <p rend="justify">—  Ce s-a întâmplat? întrebă el frecându-şi ochii, încă buimăcit.</p>
                  <p rend="justify">—  Înălţimea-ta, spuse proaspătul hotnog Biro Ferenţ, Imre a văzut ciobanii pe care-i căutăm, chiar aici în sat.</p>
                  <p rend="justify">—  Veneau spre noi! preciză cătana care-i văzuse. Erau tustrei călări şi<hi rend="color(#000000)">…</hi>
                  </p>
                  <p rend="justify">—  Cum trei? se nedumeri baronul. Doi erau!</p>
                  <p rend="justify">—  Ba trei!</p>
                  <p rend="justify">—  Socot că s-o fi alipit vreunul pe drum, cuteză hotnogul. De n-ar fi fost ei, atunci nu ar fi dat dosul cu atâta grabă, dar de cum au luat seama au şi fugit.</p>
                  <p rend="justify">—  Cred că ai dreptate. Prea departe însă nu pot fi şi de acum nu mai au unde se ascunde, fiindcă am intrat în câmpie.</p>
                  <p rend="justify">—  Doar de nu s-or întoarce de unde au venit<hi rend="color(#000000)">…</hi>  dar pot apuca şi mai către dealurile de la Ghioroc.</p>
                  <p rend="justify">—  Vom vedea. Pe cai! porunci Czobor.</p>
                  <p rend="justify">Se vedea până hăt-departe în larga câmpie bănăţeană şi numai ici-colo câte un copac stingher făgăduia umbră binefăcătoare pentru arşiţa zilelor de vară. Acuma însă nu de umbră duceau lipsă fugarii.</p>
                  <p rend="justify">—  Poate că ar fi fost mai bine să fi apucat altă cale, zise Marcu din goana calului.</p>
                  <p rend="justify">—  Nu! răspunse Gaşpar. Caii noştri sunt odihniţi, iar ai lor au stat peste noapte ca vai de lume. Apoi nu uita că Cimişoara trebuie să se afle colo, la capătul zării, şi nu mai apucă să ne ajungă din urmă. Te ţii, Pera? se întoarse el spre tânăr, care se bucura nespus de asemenea goană.</p>
                  <p rend="justify">—  Iuhuuhuu! chiui flăcăiandrul spre uimirea celorlalţi.</p>
                  <p rend="justify">—  Ar trebui să mai lăsăm caii să sufle, zise Marcu.</p>
                  <p rend="justify">—  Nici vorbă! Chiar de-ar fi să şi crape sub noi, că ia te uită înapoia noastră, vin ca lupii!</p>
                  <p rend="justify">—  Sunt mulţi! strigă Pera, de parcă i-ar fi părut bine.</p>
                  <p rend="justify">—  I-om rări! făcu Gaşpar, molipsit de vioiciunea tânărului.</p>
                  <p rend="justify">—  De ne-or ajunge! adăugă şi Marcu.</p>
                  <p rend="justify">Deodată însă Marcu încetini.</p>
                  <p rend="justify">—  Staaaţi! Haideţi spre stejarul cel gros din apropiere, că uitaţi-vă ce se arată în zare!</p>
                  <p rend="justify">Fără să mai întrebe de ce, toţi trei se îndreptară spre uriaşul copac din preajmă, căci văzuseră şi ei acele puncte îndepărtate, care puteau fi alte cătane ce le-ar aţine calea. Prieteni ori duşmani, în astfel de cazuri trebuia să fii prevăzător.</p>
                  <p rend="justify">—  De ne-am repezi asupra celor din urmă i-am pune pe fugă, spuse Pera. Par a fi mai puţini.</p>
                  <p rend="justify">—  Şi până i-am dovedi, s-ar apropia şi ceilalţi, care sunt de vreo cinci ori mai mulţi, îl contrazise Marcu.</p>
                  <p rend="justify">—  Se vede treaba că ştiau ce gânduri avem, dacă au trimis aşa de mulţi ca să ne împiedice să pătrundem spre Cimişoara, zise Gaşpar, care şi ajunse lângă stejar.</p>
                  <p rend="justify">Descălecară şi la povaţa lui Marcu legară caii cu capetele către trunchiul copacului, de jur-împrejur, căci astfel, printre ei, s-ar fi putut apăra mai bine. Îndată îi şi împresurară cătanele lui Czobor, căci ceilalţi nu păreau a se grăbi, fie că nu-i văzuseră încă pe fugari, fie că aveau poruncă numai să le aţină calea în preajma cetăţii.</p>
                  <p rend="justify">—  Dar ce-aveţi cu noi, domniile-voastre? făcu Marcu pe prostul. Ne-aţi umplut de spaimă şi pe noi şi pe copil, ca să nu mai spun de dobitoace<hi rend="color(#000000)">…</hi>
                  </p>
                  <p rend="justify">—  Daţi-vă prinşi! porunci baronul, care se descurca binişor pe limba iobagilor lui olahi. De sunteţi oieri, n-aveţi a vă teme!</p>
                  <p rend="justify">—  Dar noi mergem la Cimişoara<hi rend="color(#000000)">…</hi>
                  </p>
                  <p rend="justify">—  Mereţi la dracu! tună baronul. Îndărăt la Caransebeş, unde vedem noi!</p>
                  <p rend="justify">—  Nici gând! se împotrivi Marcu, uitând să-şi prefacă vorbirea. Din locul ăsta nu ne dezlipim! Domnia-ta mergi unde ţ-o fi voia, nu ai treaba noastră!</p>
                  <p rend="justify">Văzându-l pe Marcu oţărându-se astfel, Czobor nu se mai îndoia că el trebuie să fie turcul acela viclean, care vorbea zeci de limbi, după cum se zvonea.</p>
                  <p rend="justify">—  Puneţi mâna pe ei, feciori! porunci el ungureşte către cătane. Legaţi-i fedeleş şi pe urmă om sta de vorbă.</p>
                  <p rend="justify">Oştenii rămaseră pe loc cam fâstâciţi, necutezând a se apropia de cei trei, care îşi arătau ciomegele dintre cai ca de după nişte întărituri de cetate.</p>
                  <p rend="justify">—  Ce vă holbaţi la mine? răcni Czobor. Descălecaţi şi de nu vor să stea în loc păliţi-i!</p>
                  <p rend="justify">El însuşi se avântă către Marcu, pe care-l socotea căpetenia, adică trimisul sultanului. Dar armăsarul său căpătă o lovitură zdravănă de la unul dintre caii legaţi de copac şi de durere se ridică pe picioarele din spate, trântindu-l pe baron la pământ.</p>
                  <p rend="justify">Un hohot străbătu piepturile împresuraţilor, iar Marcu strigă în bătaie de joc:</p>
                  <p rend="justify">—  Descălecaţi, măi ficiori! Voi n-aţi văzut cum o făcut luminăţia-sa? No, hai!</p>
                  <p rend="justify">Czobor simţi cum i se urcă sângele în cap, nemaiîndoindu-se acum că acesta trebuie să fie Grazziani. Se ridică trăgându-se înapoi şi rânjii pe ungureşte:</p>
                  <p rend="justify">—  Năpârcă turcească, am să-ţi retez eu limba ta spurcată şi n-ai să mai ciufuleşti în veci!</p>
                  <p rend="justify">Rămase însă uluit când Marcu îi răspunse în aceeaşi limbă:</p>
                  <p rend="justify">—  Mare păcat ar fi, înălţimea-ta, că atunci n-aş mai putea spune că eşti un prost şi un măgar!</p>
                  <p rend="justify">—  Ahaa! Ticăloşilor! V-aţi dat în vileag că nu sunteţi mocani! Vă belesc, de nu vă daţi prinşi!</p>
                  <p rend="justify">Rotindu-şi spada, reteză fulgerător vâna de la piciorul calului de lângă Marcu şi bietul dobitoc nechezând de durere se prăvăli înghesuindu-l pe stăpânu-său în trunchiul copacului. Pe dată săriră cătanele să facă şi celorlalţi doi cai la fel, în vreme ce baronul călcă peste cel prăbuşit, gata să-şi proptească spada în gâtlejul lui Marcu.</p>
                  <p rend="justify">—  Eşti mort, câine spurcat! rânji el. Până aici ţi-a fost!</p>
                  <p rend="justify">Marcu văzu că Gaşpar înfrunta doi oşteni de partea cealaltă a copacului şi doar Pera l-ar fi putut ajuta, numai că şi acesta se împotrivea unei cătane. Totuşi Pera observă primejdia în care se afla tovarăşul său şi dădu o lovitură puternică în boaşele unui armăsar aflat în preajma baronului, încât animalul icni înfiorător şi se roti scurt pe două picioare, răsturnându-l pe Czobor tocmai peste oşteanul ce venea să-l sprijine. Însă baronul izbuti să se ridice pe dată şi la timp, astfel că securea lui Pera despică umărul oşteanului, făcându-l să urle de durere. Răcnetul acestuia îi băgă în spaimă pe ceilalţi, care şi aşa nu se prea îndemnau la bătaie, în vreme ce tânărul se aşeză în faţa lui Marcu, îngăduindu-i să se tragă din strânsoare.</p>
                  <p rend="justify">Fapta băiatului îl încredinţă încă o dată pe baron că nu greşise luându-l pe Marcu drept Grazziani, aşa că porunci:</p>
                  <p rend="justify">—  Veniţi încoace să-l prindem pe ăsta de-aici! El îi capul!</p>
                  <p rend="justify">Un oştean, vrând să facă şi el o ispravă, băgă spada în burta armăsarului rănit şi-l despică, mărindu-i şi mai mult chinurile, dar şi zvârcolirile. Maţele revărsate împrejur făceau ca apropierea de cei doi să fie şi mai grea, prăvălindu-se alunecând.</p>
                  <p rend="justify">—  Ia securea mea! îl îmbie Pera pe Marcu, fiindcă acesta o scăpase sub cal şi rămăsese cu mâna goală.</p>
                  <p rend="justify">—  Dar tu ce-ai să faci?</p>
                  <p rend="justify">—  Mă descurc eu! Nu te teme!</p>
                  <p rend="justify">Se avântă în spinarea calului teafăr de alături şi prinzând o cracă se săltă în copac.</p>
                  <p rend="justify">—  Faceţi ca mine! strigă băiatul.</p>
                  <p rend="justify">—  Nu! porunci Gaşpar. Pe urmă trag în noi precum în ciori. Stai pe loc, că vin şi eu în ajutorul vostru! Şi se şi repezi asupra lui Czobor, călcând peste grumazul unui cal spintecat ce se zvârcolea târindu-şi maţele. Hai, câine bătrân, să-ţi văd puterile!</p>
                  <p rend="justify">Baronul nu înţelese, căci morlacul strigase în sârbeşte, astfel că fu oarecum surprins de iuţeala securii acestuia, care printr-o izbitură scurtă îi zbură spada din mână. Se aplecă s-o ridice, dar alunecă pe maţele răvăşite şi căzu în genunchi. Într-o clipită, Pera se aruncă din copac drept asupra lui.</p>
                  <p rend="justify">—  L-am prins! L-am prins!</p>
                  <p rend="justify">Gaşpar fu pe dată în ajutorul băiatului, în vreme ce Marcu apucă spada baronului şi i-o propti în gâtlej, strigând către cătane:</p>
                  <p rend="justify">—  Staţi pe loc, de nu vreţi să rămâneţi fără stăpânul vostru. Un pas mai mult şi-l înţep!</p>
                  <p rend="justify">Oştenii se opriră fâstâciţi.</p>
                  <p rend="justify">—  Aşa să facem, luminăţia-ta? întrebă hotnogul.</p>
                  <p rend="justify">—  Vezi-bine! horcăi baronul, căci Marcu îl înşfăcase de chică, săltându-i capul pe spate.</p>
                  <p rend="justify">—  Auzit-aţi? se răsti bănăţeanul. Eu poruncesc, aşa că lăsaţi armele la pământ, scoateţi pistoalele şi hangerele, apoi strângeţi-vă cu toţii laolaltă.</p>
                  <p rend="justify">În vârtejul încăierării uitaseră de călăreţii ce se desluşeau acum, destul de bine, când un oştean strigă înspăimântat: „Vin turcii!”. Fără a mai asculta de Marcu se azvârliră pe dată în şa şi o luară în galop înapoi spre Şanoviţa, uitând cu totul de baron.</p>
                  <p rend="justify">—  Iată că şi turcii sunt bineveniţi câteodată! râse Marcu.</p>
                  <p rend="justify">—  O, nu! exclamă Grazziani. Sunt chiar spahiii mei!</p>
                  <p rend="justify">În vreme ce oştenii lui Czobor se pierdeau în zare, spahiii se opriră în jurul copacului, neştiind ce se petrecuse. După cum se părea, cei trei ţărani prinseseră un grof ungur şi voiau să-i facă de petrecanie, drept care Kerim-efendi strigă:</p>
                  <p rend="justify">—  Daţi drumul prinsului, nemernicilor! Cum de cutezaţi să ridicaţi mâna asupra unui nobil?</p>
                  <p rend="justify">Se bizuise doar pe tonul său poruncitor, fiindcă nu se aştepta ca ţăranii să-l înţeleagă pe turceşte.</p>
                  <p rend="justify">—  Aferim, Kerim-efendi! Numai că acest ticălos este pricina tuturor necazurilor mele.</p>
                  <p rend="justify">—  Nu cumva<hi rend="color(#000000)">…</hi>  luminăţia-sa Gaşpar-beg îmi vorbeşte?</p>
                  <p rend="justify">—  Chiar eu! râse Grazziani de mirarea turcului. Veşmintele, ce-i drept, nu prea sunt arătoase, dar m-au ferit de primejdie prin aste locuri.</p>
                  <p rend="justify">Alaybeyul făcu o plecăciune, dar şi o rugă pentru Alah că se isprăvise totul cu bine. Nu se ştie dacă ar mai fi scăpat cu viaţă, de nu dădea peste trimisul padişahului.</p>
                  <p rend="justify">—  Ne ducem după fugari? se arătă el plin de avânt.</p>
                  <p rend="justify">—  Dă-le pace! Ei n-au nici o vină, altul e cel ce porunceşte şi gândesc că nici măcar ăsta! arătându-l cu piciorul pe baron, care încă era la pământ.</p>
                  <p rend="justify">După ce îl făcură pe Czobor un sac bine legat şi-l cocoţară de-a curmezişul unui cal, Grazziani porunci plecarea, el şi cu prietenii săi călărind în frunte.</p>
                  <p rend="justify">Lesne de înţeles uluirea celor care-i vedeau pe oştenii împăratului turcesc ascultând de poruncile a trei ciobani români. „Te pomeneşti c-am scăpat de turc!” îşi ziceau câte unii bucurându-se pe faţă.</p>
                  <p rend="justify">Azapul Mahmud, care întâmplător era chiar de strajă la poarta cetăţii, holbă nişte ochi cât cepele şi nu cuteză să scoată o vorbă. Printre ţăranii din fruntea alaiului era şi Ali, ucigaşul paşei<hi rend="color(#000000)">…</hi>  „Şi doar astăzi n-am băut nici un strop, nici apă măcar!”</p>
               </div>
               <div type="div3">
                  <head>VENEŢIENII.</head>
                  <p rend="justify">Cam pe furiş s-a strecurat în Şeitin chervanul lui Marino Marini, neguţător de pe meleagurile Raguzei. Dar ciudăţenia cea mare era că, deşi cu numai un car de marfă, avea tare mulţi însoţitori înarmaţi. E drept că-n acele vremuri nu s-ar fi încumetat la drum lung nici un neguţător cât de cât mai răsărit de n-ar fi avut pază bună, însă raguzanul trebuia că duce marfă de prea mare preţ, cu atâţia slujitori.</p>
                  <p rend="justify">Ceruseră găzduire pe la vreo două-trei case, dar cu toţii îl îndrumaseră la badea Vasile Vădăsan, cel mai înstărit gospodar şi care nu o dată adăpostise călători străini sub acoperişul său. De mirare era însă că de obicei trecătorii petreceau o noapte ori două şi îşi vedeau de drum, numai aceşti raguzani nu se mai îndemnau să plece din satul de pe malul Mureşului, de parcă ar fi fost în aşteptarea cuiva.</p>
                  <p rend="justify">Zvonuri multe începuseră a se auzi prin case, care mai de care mai înfricoşătoare. O muiere zicea că ar fi văzut „cu ochii ei” pe vătaful paznicilor zăcând de ciumă neagră, ferecat în pivniţa lui Vădăsan. „Taci, tu muiere, zicea alta. De-ar fi aflat Floarea, nu s-ar fi răbdat să nu ne sufle şi nouă barem o vorbuliţă, că altcum îi şi pleznea inima” spunea alta. Şi tot aşa sporovăiau ele în graiul locului, unde se îmbinau cuvintele bănăţene cu cele ardeleneşti. Altele se jurau pe sfânta cruce că ar fi fost vorba de vărsat de vânt, dar cea mai înfricoşătoare veste a fost aceea că veneticii ar fi plecat mai departe dar nu erau îngăduiţi de stăpânire, fiindcă toţi erau mâncaţi pe dinăuntru de „boala lui Irod”. De atunci, de teama leprei nimeni nu se mai apropia de casa Vădăsanilor şi numai lăcomia după banii lui Vasile îi mai făcea pe unii să-i deschidă uşa, când venea pe la ei. „Prostii muiereşti! le răspundea badea Vădăsan. Ce, eu n-aş fi aflat?” „Mai bine s-ar duce în treaba lor!”, era părerea întregului sat, dar nimeni nu cuteza a le-o spune înarmaţilor neguţători.</p>
                  <p rend="justify">Pe de altă parte, nici Vădăsan nu s-ar fi îndurat să-i vadă plecaţi, căci nu-i părea rău de asemenea oaspeţi care numai că nu-i goliseră pivniţa, în schimb îi isprăviseră şopronul cu nutreţ. Începuse a cumpăra de prin sat, pentru străini, dar numai Dumnezeu ştia cu cât li-l vindea, în vreme ce el lua numai prisosul şi destul de lesne. Veneticii plăteau cu galbeni de-ai lor şi nu păreau a duce lipsă de ei, aşa că gazdele erau tare mulţumite şi nu plecau urechea la gura lumii. Că tăceau şi bărbatul şi mai cu seamă muierea era fiindcă nu aveau ce spune, întrucât oaspeţii se pare că nu prea vorbeau despre trebuinţele lor, ori Vădăsanii nu înţelegeau, deşi spuneau că graiul tare se mai asemăna cu al lor, încât l-ar fi putut învăţa cu uşurinţă.</p>
                  <p rend="justify">Messer Marini era în aşteptarea unui om de-al său şi, nimerind la Şeitin o gazdă avută şi dornică de bani, a hotărât să adaste acolo câtă vreme ar fi fost nevoie. Că localnicii se ţineau cam departe nu era rău, câtă vreme aceştia nu puteau afla de rosturile lui. Fiindcă de fapt oamenii săi erau oşteni, în slujba republicii veneţiene, stăpâna mărilor şi duşmana de moarte a turcilor. Se dădeau drept raguzani, având aceeaşi limbă, când treceau prin locurile stăpânite de turci şi aceştia îi îngăduiau, căci Raguza ţinea cu padişahul.</p>
                  <p rend="justify">Avea sarcină de la însuşi dogele Veneţiei să-l înlăture pe Gaşpar Grazziani, acel „italian turcit” intrat în slujba lui Ahmet, ca să nu mai ajungă la întâlnirea de la Praga. Trebuia ucis într-ascuns şi pentru asta i-l dăduse în sprijin pe căpitanul Carlo Fiducci cu oamenii lui, vestiţi prin măiestria cu care înjunghiau pe orice nepoftit ori duşman al serenissimei republici. Căpitanul făcea pe vătaful de slujitori, năimit anume de „neguţător”, dar întotdeauna se sfătuiau împreună ca doi buni prieteni. Al lui fusese gândul că ar fi mai bine să se scape de Grazziani la Orşova, întrucât aflase de capcana ce i-o pregătiseră la Belgrad. Trimiseseră acolo pe Pasquale şi Raynaldo, buni cuţitaşi, dar afurisitul de Grazziani îi scurtă zilele celui din urmă, care se cam pripise şi-i dăduse putinţa să se apere cu spada. Pasquale a fugit ascunzându-se în urma alaiului de spahii care-l însoţea pe acesta prin Banat. Trimisese vorbă despre moartea lui Raynaldo, spunând totodată că el va aştepta prilejul să-l înjunghie pe la spate pe trimisul padişahului. Trebuia să le mai dea un semn de viaţă, dar amuţise, aşa că au trimis un altul, pe Ruggiero, să-i dea de urmă.</p>
                  <p rend="justify">—  Facem bine că zăbovim vreme aşa îndelungată în casa asta? îl întrebă într-o zi căpitanul Fiducci.</p>
                  <p rend="justify">—  N-avem încotro, răspunse Marini.</p>
                  <p rend="justify">—  Numai să nu batem la ochi.</p>
                  <p rend="justify">—  Fii fără grijă! Oamenii de prin partea locului nu-i suferă pe turci şi oricum nu ne-ar vinde, chiar dacă ar şti ce urmărim. De altfel trebuie să-i aţinem calea lui Grazziani, că de scapă în pusta ungurească mai greu îl dovedim. Nu uita că are câteva sute de oameni în suita lui.</p>
                  <p rend="justify">—  Dar era vorba să-l întâmpinăm pe uliţele din Gyula?! nu se lăsă Fiducci.</p>
                  <p rend="justify">—  Ascultă căpitane, zâmbi şăgalnic messer Marini. Să ştii că fetişcanele din satul acesta sunt cu mult mai frumoase decât negustoresele de la Gyula. Şi după câte ştiu eu nu urmăreşti să te căpătuieşti, aşa că iubirile trecătoare de pe aici sunt mai folositoare. Dar să ştii că vicleanul Grazziani ar fi putut afla şi despre capcana de la Gyula ca şi despre cea din Serbia, şi l-am fi putut aştepta noi mult şi bine acolo, iar el ocolindu-ne să fi ajuns la Praga. Cu cât mai aproape de el, cu atât mai bine!</p>
                  <p rend="justify">—  Dacă ar fi să-i dăm de urmă, nu zic ba, însă de la o vreme, parcă l-ar fi înghiţit pământul.</p>
                  <p rend="justify">—  Cum îi dăm de urmă, îi ieşim în întâmpinare.</p>
                  <p rend="justify">—  Poate că Pasquale i-o fi venit de hac între timp şi noi n-am aflat.</p>
                  <p rend="justify">—  S-ar fi întors Ruggiero! Să-l aşteptăm şi pe urmă om vedea.</p>
                  <p rend="justify">—  Iartă-mă messer Marini, făcu Fiducci pe gânduri. Dacă le ucidem solul, turcii nu vor trimite altul în loc?</p>
                  <p rend="justify">—  Nu-i tot una, caro mio!</p>
                  <p rend="justify">—  Cum aşa?!</p>
                  <p rend="justify">—  Grazziani este înţeles în taină cu cei de la Praga şi va încheia pace oricum ar pofti ei, chiar de-ar fi să păgubească turcul.</p>
                  <p rend="justify">—  Pentru ce nu-l dăm în vileag?</p>
                  <p rend="justify">—  N-avem dovezi! Iar de apucă să semneze în numele sultanului, noi rămânem singurii lui duşmani. Înlăturându-l, până va trimite Poarta un altul, până îl vor lămuri şi pe acela să primească banii austriecilor, timpul va trece, poate chiar şi ani de zile.</p>
                  <p rend="justify">—  Atunci, trebuie ucis în orice chip.</p>
                  <p rend="justify">—  Se-nţelege! Să nu uităm însă că turcitul a învăţat să mânuiască spada, chiar la noi acasă, cu maestrul Tardini.</p>
                  <p rend="justify">—  Zăăău?! se miră Fiducci.</p>
                  <p rend="justify">—  Acuma înţelegi pentru ce a murit Raynaldo. Orice greşeală se plăteşte cu viaţa în întâlnirea cu acest om. A fost unul dintre cei mai buni învăţăcei ai maestrului.</p>
                  <p rend="justify">—  Am auzit că Tardini n-ar fi murit de moarte bună<hi rend="color(#000000)">…</hi>
                  </p>
                  <p rend="justify">—  Era şi firesc s-o sfârşească astfel. A fost ciuruit în aşa hal că n-a mai putut pluti şi l-au găsi în Canal Grande.</p>
                  <p rend="justify">Tăcură din nou, uitându-se pe fereastră.</p>
                  <p rend="justify">—  Ar trebui să deschidem puţin să mai intre aerul de primăvară, zise Marini.</p>
                  <p rend="justify">—  N-ar strica nici o plimbare pe malul râului. Ne-ar mai aduce aminte de casă, că mi s-a urât de atâta câmpie.</p>
                  <p rend="justify">—  Haidem!</p>
                  <p rend="justify">Apucară drumul către Mureş, fiind totodată în calea oricărui străin ce ar fi venit dinspre Timişoara. Începuse a înmuguri frunzişul din luncă, dar ei n-aveau ochi pentru asemenea frumuseţe. Şi când auziră din depărtare un tropot de cal, tresăriră amândoi presimţind că trebuie să afle o veste însemnată.</p>
                  <p rend="justify">Într-adevăr, călăreţul ce se apropia era chiar Ruggiero.</p>
                  <p rend="justify">—  L-am văzut! spuse acesta de cum descălecă.</p>
                  <p rend="justify">—  Cu ochii tăi? întrebă Fiducci.</p>
                  <p rend="justify">—  Mă jur!</p>
                  <p rend="justify">—  Unde? întrebară cei doi deodată.</p>
                  <p rend="justify">—  La Timişoara! Ieri încă mai era acolo.</p>
                  <p rend="justify">—  Şi Pasquale? întrebă Marini.</p>
                  <p rend="justify">—  De cum i-a pierdut urma a dat fuga la Timişoara, crezând că tot avea să se arate cândva. Şi aşa a fost. Acum este iar pe urmele lui.</p>
                  <p rend="justify">În vreme ce Marini şi Fiducci îl iscodeau pe Ruggiero şi se sfătuiau cum să mai facă, nana Floarea pătrunse în camera lor, cu mătura în mână. Se întoarse însă pe dată, chemându-şi bărbatul:</p>
                  <p rend="justify">—  Vaaai de mine, bărbate dragă, dar aici îi cocină de porci! Uite ce-or făcut din casa noastră!</p>
                  <p rend="justify">—  Tacă-ţi gura, nu te băga! răspunse Vădăsan uitându-se ca nu cumva să apară oaspeţii.</p>
                  <p rend="justify">Încă de la început îl făcuseră să priceapă că nu le-ar fi pe plac să li se scotocească prin odaie şi până acum se ţinuseră de făgăduială amândoi. Nevastă-sa însă avea dreptate şi el îngădui:</p>
                  <p rend="justify">—  Dă o ţârucă, de ochii lumii, şi ieşi pe dată, că-i face curăţenie după ce-or pleca!</p>
                  <p rend="justify">Nana Floarea se apucă a trebălui de zor prin încăpere, căci pretutindeni erau aruncate lucruri de-a valma. Aşa dădu peste o sticlă frumos îmbrăcată, cum nu mai văzuse până atunci şi, curioasă din fire, vru să ştie ce se află în ea. Cu greutate îi trase dopul şi mirosind-o îşi dădu seama că era vin, dar nici nu-i trecu prin minte să-l guste, să se facă de minune, că doar aveau ei în pivniţă destul, cu toate că străinii îl cam împuţinaseră. Se grăbi deci să pună dopul aşa cum a fost, dar zărindu-l prin fereastră pe neguţător venind către casă se zăpăci şi răsturnă sticla cu pricina, care se rostogoli până sub patul masiv de stejar, unde continua să gâlgâie fără ca femeia să poată interveni. „Ce-am făcut?” se căina ea, luându-se cu mâinile de cap. Descumpănită, îşi aruncă din nou privirea pe fereastra şi răsuflă uşurată văzând că Marini îşi adunase oamenii la grajd şi le povestea ceva, arătând a nu fi zorit să intre în odaie. Se întoarse sprintenă şi cât ai bate din palme umplu sticla cu vin de-al lor, apoi încurajată de izbândă îi puse dopul de plută, o aşeză la loc, apucă din fugă mătura şi părăsi încăperea ca după o faptă de toată isprava.</p>
                  <p rend="justify">Ar mai fi putut zăbovi multă vreme în odaia veneţienilor, până să intre în casă Marini, însoţit ca de obicei de Fiducci. Cum văzu rânduiala îşi dădu seama că umblase cineva şi se repezi la sticlă, zgâlţâind-o să vadă dacă mai era plină.</p>
                  <p rend="justify">—  Chiar voiam să te întreb, messer Marini, când ne vom îndulci şi noi cu vinul acela de Chianti, pe care-l păzeşti atâta?</p>
                  <p rend="justify">—  De ăsta nu ne atingem! Este darul dogelui pentru messer Gaşpar Grazziani, fost odinioară supus al republicii.</p>
                  <p rend="justify">—  Asta n-aş fi crezut-o! spuse uluit căpitanul. Noi ne omorâm să-l scurtăm de zile şi dogele îi trimite Chianti. Dar cum o să i-l dai?</p>
                  <p rend="justify">—  Dacă scapă de Pasquale, mă duc la el şi i-l pun în braţe!</p>
                  <p rend="justify">Fiducci socoti că nu auzise bine, dar văzând răspunsurile în doi peri ale tovarăşului său se lăsă păgubaş.</p>
                  <p rend="justify">—  Hai mai bine să gustăm din vinul casei, căci de mâine încolo avem să-i ducem dorul.</p>
                  <p rend="justify">—  Mergem, deci, dimineaţă? întrebă bucuros căpitanul.</p>
                  <p rend="justify">—  Negreşit! Aşa după cum le-am spus adineauri tuturor.</p>
                  <p rend="justify">Până în seară, toate pregătirile de drum erau isprăvite şi cu toţii răsuflau uşuraţi că aveau să se mai mişte din loc, nefiind obişnuiţi cu şederea îndelungată şi mai ales cu aşteptarea.</p>
                  <p rend="justify">A  doua zi, chiar de cu noapte, veneticii părăsiră gazda lor primitoare, nu fără a-i lăsa ultimii galbeni datoraţi. Lui badea Vădăsan îi părea rău, dar nana Floarea se şi apucă să deretice ca lumea. Când a vărsat sticla cu vinul veneţienilor aruncase pe jos o piele de viţel, ca să nu se vadă pata şi s-o dea de gol. Acum ridică pielea, dar rămase cu o bucată în mână, de se cruci.</p>
                  <p rend="justify">—  Vasileee! Uite aici, omule! făcu femeia, albă ca varul.</p>
                  <p rend="justify">În tocul unde se scursese vinul italienesc, pământul parcă se prefăcuse în cenuşă, iar pielea ce-l acoperise era arsă, ca şi cum ar fi fost ferfeniţată de vreun duh necunoscut.</p>
                  <p rend="justify">—  Vinu' lor! îngăimă femeia. Ce oameni au fost, de vreme ce erau în stare să beie aşa ceva?</p>
                  <p rend="justify">—  Doamne apără! făcu bărbatul. Mă duc s-aduc popa!</p>
                  <p rend="justify">NADA.</p>
                  <p rend="justify">Feri-baci, gazda unde poposiseră Agnes şi Iulia, era un soi de iscoadă a prinţului Bethlen la Timişoara. Într-un fel, s-ar fi putut spune despre el că se afla în slujba domniei Ardealului, dar în mare taină, aflându-se în ţinuturile stăpânite de turci. Fetele au trebuit să-i arate un inel anume, iar Agnes i-a mai şoptit la ureche: „Vărul domniei-tale este sănătos?”. Feri-baci i-a răspuns: „Mulţam de întrebare”, după care le-a deschis larg poarta casei sale.</p>
                  <p rend="justify">—  Bine că ne-am văzut şi noi într-un pat omenesc! zise Iulia aruncându-se peste macatul alb, cusut cu flori.</p>
                  <p rend="justify">—  Doar nu-ţi închipui că avem vreme de odihnă, când fără zăbavă trebuie să dăm ochii cu turcul, răspunse contesa.</p>
                  <p rend="justify">—  Aşa, ostenite de la drum?!</p>
                  <p rend="justify">—  Nu suntem mai puţin frumoase! Ba pot spune că e mai bine să se bage de seamă că venim de departe şi că pe aici suntem doar în treacăt. Hai, saltă-te şi potriveşte-ţi veşmintele.</p>
                  <p rend="justify">—  Barem o oră-două de somn<hi rend="color(#000000)">…</hi>
                  </p>
                  <p rend="justify">—  Nici nu încape vorbă! Vrei ca în timp ce noi visăm frumos el să-şi ia zborul? Ştim bine că a zăbovit cam mult în calea sa şi nu se gândeşte să ne aştepte pe noi.</p>
                  <p rend="justify">—  Ce-ar fi rău? se alintă Iulia. Mi-ar place<hi rend="color(#000000)">…</hi>
                  </p>
                  <p rend="justify">O  bătaie în uşă îi opri vorba, Agnes trase zăvorul şi în prag se ivi gazda, cu pălăria în mână, ca semn de mare cinste.</p>
                  <p rend="justify">—  Fie-mi iertat, înălţimile-voastre, dar acuma vin de la porţile cetăţii, unde am văzut sosind alaiul turcilor ce trebuie să meargă la Praga.</p>
                  <p rend="justify">—  Era şi<hi rend="color(#000000)">…</hi>  ştii dumneata cine? întrebă Agnes.</p>
                  <p rend="justify">—  Doamnă contesă, de felul meu nu mă prea dau în vorbă şi nici nu mi-i îngăduit. Stăpânii mei gândesc şi eu le îndeplinesc porunca, numai că de data aceasta musai să spun şi eu ceva.</p>
                  <p rend="justify">—  Dă-i drumul!</p>
                  <p rend="justify">—  Turcii aveau în fruntea lor trei mocani olahi, de păreau că ei ar fi căpeteniile, şi mai în urmă venea călare şeful spahiilor.</p>
                  <p rend="justify">—  Şi ce-i cu asta? sări Iulia. Îi vor fi adus ca ostateci.</p>
                  <p rend="justify">—  Ba nu-i aşa, măria-ta, că era şi un ostatec, legat ca un sac de-a curmezişul calului, numai că acela era luminăţia-sa domnul baron Czobor Istvan!</p>
                  <p rend="justify">—  Ceee? se miră Agnes. Auzit-am bine? Czobor?!</p>
                  <p rend="justify">—  Întocmai!</p>
                  <p rend="justify">—  Ţi s-o fi părut, spuse Iulia.</p>
                  <p rend="justify">—  Nu-l puteam asemui pe domnul baron cu nimeni, fiindcă adeseori a dormit în patul acesta al domniilor-voastre. El era.</p>
                  <p rend="justify">—  Bine, Feri-baci, zise Agnes, după o clipă de tăcere. Nu-i o veste bună, dar a fost binevenită. Îţi mulţumim!</p>
                  <p rend="justify">Gazda făcu o plecăciune şi ieşi pe dată, lăsându-le singure pe cele două prietene.</p>
                  <p rend="justify">—  A fost trimis să-l prindă pe Gaşpar şi iată că acela l-a legat fedeleş, rupse tăcerea Iulia. Păţi-vom şi noi la fel?</p>
                  <p rend="justify">—  Ia nu mai cobi! Tu n-ai auzit că nu era turcul nostru în alaiul cu care a fost adus baronul? Şi mai apoi<hi rend="color(#000000)">…</hi>  noi n-am venit să-l prindem, ci să ne lăsăm prinse de el! zâmbi cu tâlc Agnes.</p>
                  <p rend="justify">—  Hm! mormăi Iulia. Dar dacă Czobor va fi de faţă chiar când ne ducem noi acolo, crezi că nu ne va da de gol?</p>
                  <p rend="justify">—  Pe cât îl ştiu de ticălos, ar fi în stare, numai că eu nădăjduiesc să fie băgat undeva în adâncul temniţei şi nu să stea la taclale cu trimisul padişahului. Poate că acuma, când vorbim, el nici nu mai este în viaţă.</p>
                  <p rend="justify">—  Atunci cine să fi fost ciobanii aceia din fruntea turcilor şi unde să fie omul nostru?</p>
                  <p rend="justify">—  Ei vezi, aici e norocul tău, căci până nu ştim sigur că e în cetate nu trebuie să pătrundem acolo, aşa că vei putea dormi, iar Feri-baci va trebui să afle tot ce vrem. Pe urmă n-avem decât să purcedem la cucerirea Temesvarului!</p>
                  <p rend="justify">Iulia chicoti cu ochii în tavan şi pe dată îşi azvârli botinele şi începu să-şi tragă fustele peste cap. Era frântă de oboseală, după cum de altfel şi Agnes, măcar că nu voia să se arate. Contesa plecă mai întâi după gazdă şi îi ceru să iscodească dacă turcul era în cetate. Iar de poate afla şi ceva despre baron, cu atât mai bine. Oricum, era hotărâtă ca măcar în dimineaţa următoare să dea ochii cu Grazziani, de s-o fi găsind pe undeva.</p>
                  <p rend="justify">Către seară, pe la vremea cinei, Feri-baci se înapoie şi le dădu de ştire că omul sultanului era unul dintre cei trei ţărani, ba se spunea că printre ei se afla şi cel care l-a ucis pe Hadâr-paşa<hi rend="color(#000000)">…</hi>
                  </p>
                  <p rend="justify">—  Păi, spui că era slobod?! întrebă Agnes.</p>
                  <p rend="justify">—  Aşa vorbeşte lumea, înălţimea-ta.</p>
                  <p rend="justify">—  Dar al treilea?</p>
                  <p rend="justify">—  Tot oştean, însă necunoscut. Toţi trei se bucură de mare cinste în cetate şi dizdarul nu le iese din poruncă, acum că şi-au schimbat straiele.</p>
                  <p rend="justify">—  Dar baronul?</p>
                  <p rend="justify">—  De el nu se aude nimic! Va fi fiind cetluit în vreo temniţă.</p>
                  <p rend="justify">—  Ai adus şi veşti bune, Feri-baci, şi vezi să nu se afle că înnoptăm aici, iar mâine de cum s-o lumina să fie caleaşca pregătită să intrăm în cetate.</p>
                  <p rend="justify">—  Nu-i nevoie, doamnă contesă, că doar poarta e la doi paşi de casa mea.</p>
                  <p rend="justify">—  Tocmai de aceea! Vom pleca pe furiş, când doarme toată lumea, şi intrăm drept pe poarta mare a cetăţii.</p>
                  <p rend="justify">Aşa s-a şi întâmplat, după cum a vrut contesa, numai că azapul de la poartă i-a oprit caleaşca răstindu-se la ei:</p>
                  <p rend="justify">—  Nu slobod! Geri!</p>
                  <p rend="justify">Contesa se ivi la fereastră şi ciripi cu un glas de înger, pe limba lui Dante:</p>
                  <p rend="justify">—  Vreau să vorbesc cu maimarele cetăţii!</p>
                  <p rend="justify">Străjerul îşi mai însenină căutătura în faţa acestei frumuseţi cum nu mai văzuse, dar o ţinea una şi bună că nu poate lăsa caleaşca între zidurile cetăţii. Nimeni însă nu le tălmăcea spusele şi începu să se fâstâcească sub privirile fetei. Strigă pe căpetenia ortalei, căci el nu se mai putea descurca, dar nici acesta nu fu mai breaz, de credeai că ochii contesei aveau să vrăjească toată partea bărbătească a cetăţii. S-a ajuns până la dizdar, care tocmai dădea de mâncare şoimului său îndrăgit.</p>
                  <p rend="justify">—  Înălţimea-ta, se temeni căpetenia ortalei. Eu nu ştiu ce să mai fac!</p>
                  <p rend="justify">—  Ce-ai păţit?</p>
                  <p rend="justify">—  O caleaşcă trasă de şase cai aşteaptă să intre în cetate, după câte mi-am dat seama.</p>
                  <p rend="justify">—  Biciuieşte-le caii, dacă nu te-nţelegi cu oamenii, răspunse foarte liniştit Ibrahim-efendi.</p>
                  <p rend="justify">—  Numai că, milostive, sunt două cadâne, de parcă ar fi huriile slăvitului profet.</p>
                  <p rend="justify">—  Văd bine că te-ai scrântit! Ce dacă-s femei? Nu le-ai întrebat ce caută la noi?</p>
                  <p rend="justify">—  Vorbesc numai veneţiana şi nu le pricepe nimeni.</p>
                  <p rend="justify">Auzind una ca asta, Ibrahim săltă capul. Nu cumva să fie vorba de ceva treburi de-ale lui Gaşpar-beg, fiindcă el se tot vântură cu ghiaurii de pretutindeni. Poate că de el va fi întrebând cineva şi oricum ar fi trebuit să i se aducă la cunoştinţă. Se hotărî să meargă el însuşi să vadă ce voiau cele două „hurii”.</p>
                  <p rend="justify">Se topi însă şi dizdarul la vederea lor, căci, nerăbdătoare, se dăduseră jos din caleaşcă plimbându-se pe sub nasul azapilor. Ibrahim le făcu temeneli de parcă ar fi fost mari demnitari, mai-mai să creadă şi el ca nu erau fiinţe omeneşti obişnuite. Fâstâcit, le făcu semn să-l urmeze pe jos, după ce porunci unui azap:</p>
                  <p rend="justify">—  Dă fuga la înălţimea-sa Gaşpar-beg şi spune-i că are oaspeţi de la curtea împăratului ghiaur!</p>
                  <p rend="justify">—  Facem bine că intrăm între lupii ăştia? mormăi temătoare Iulia.</p>
                  <p rend="justify">—  Cum ne-o fi norocul! zâmbi Agnes, deşi în glas i se simţea oarecare teamă. Bărbaţii sunt la fel în toată lumea, adăugă ea.</p>
                  <p rend="justify">Şi nu se înşelase, căci Ibrahim-efendi le mânca din ochi pe amândouă, fiind pus în încurcătură pe care s-o placă mai mult. „De-aş găsi două roabe ca ele, nu m-aş tocmi deloc!” îşi zise şi parcă simţea oarecare părere de rău că-l înştiinţase pe ghiaurul Gaşpar, care avea să se înţeleagă cu ele. Dar, prevăzător cum era, se gândi că aşa era mai bine, întrucât s-ar putea să fie două iscoade şi nimic altceva.</p>
                  <p rend="justify">Intrând într-o odaie unde ardeau mirodenii aduse de prin ţările Răsăritului, fetele simţiră un fior prin şira spinării şi se luară de mână. Pereţii acoperiţi cu mătăsuri grele şi cu arme agăţate peste tot nu prea te îmbiau la cutezanţă. Apoi pernele cele mari trântite pe frumosul covor de Persia le duceau cu gândul la poveştile arăbeşti care le încântaseră copilăria. Acum însă erau femei în toată firea!</p>
                  <p rend="justify">Simţind că pe Iulia o cuprinse un tremur, Agnes căută s-o liniştească:</p>
                  <p rend="justify">—  Nu-ţi fie frică! Oameni sunt şi ei şi or avea femeile lor, cu care se poartă altcum decât la bătaie. Noi am venit aici de bunăvoia noastră şi n-au să ne facă nimic.</p>
                  <p rend="justify">Se opri însă, când se dădu deoparte o perdea grea de catifea şi se iviră mai mulţi bărbaţi, printre care îl recunoscură pe dizdar şi-i zâmbiră. Înveşmântat turceşte, nimeni n-ar mai fi putut spune că tânărul acela cu barbă aşa de frumoasă era oierul ce se vânturase pe drumurile Banatului. Însoţitorii lui, Marcu şi Pera, nu se dezlipeau de el. Văzându-l pe băiat în preajma lui Grazziani dizdarul i-a mărturisit bănuiala cea cumplită, dar solul împărătesc i-o retezase spunând: „E cu mine! Nu el e făptaşul!” şi i-a fost îndeajuns ca să nu mai cerceteze nimic. Pera simţise la rându-i un fior, întrucât odaia rămăsese neschimbată din vremea lui Hadâr şi numai amintiri plăcute nu avea. Marcu, în schimb, pe cât era de arătos pe atâta se pleoştise, cu ochii pironiţi pe Iulia, căci încă din copilărie tare-i mai plăceau bălanele. Numai Grazziani nu se pierdu cu firea şi salutându-le pe fete după obiceiul veneţian le vorbi în „limba lor”:</p>
                  <p rend="justify">—  Doamnele mele, fiţi binevenite sub acoperământul unor bărbaţi înmărmuriţi de frumuseţea voastră. Se-nţelege că printre ei mă socot şi eu. Încă o dată, sluga domniilor-voastre!</p>
                  <p rend="justify">—  Excelenţă! răspunse Agnes, şi amândouă făcură o plecăciune întocmai ca la Veneţia. Nevoia ne face să cerem ajutorul vostru, căci altcum n-am fi cutezat să ne avântăm într-un cuib de vulturi.</p>
                  <p rend="justify">Grazziani zâmbi, simţind sub vorbe dibăcia femeii care urmărea ceva, dar ce anume?</p>
                  <p rend="justify">—  Nu vreau să aflaţi din altă parte că suntem două unguroaice, urmă Agnes cu glasul ei fermecător. Eu, contesa Agnes Rozsnyai, şi prietena mea cea mai bună, baroana Iulia Mikeş.</p>
                  <p rend="justify">—  Iar eu mă numesc Gaşpar Grazziani, dânşii fiind Ibrahim-efendi, căpitanul cetăţii, prietenii mei Marcu Iancovici şi Pera Stambolici.</p>
                  <p rend="justify">Fetele făcură câte o plecăciune de fiecare dată când auzeau numele şi toţi dădură din cap, doar Marcu parcă uitase şi cum îl cheamă. Ce-i drept, Gaşpar le scornise numele pe loc, dar la el se potrivea, fiind feciorul cnezului Iancu şi pe sârbeşte aşa i s-ar fi spus. Nu-şi putea desprinde privirea de pe Iulia, făcând-o să roşească şi să-şi plece ochii în jos. Albeaţa obrajilor, care acum nu mai aveau trebuinţă de chinoroz, părea a scoate la iveală întunecimea ochilor. Iar nasul ei cârn şi buzele cărnoase şi roşii o făceau să semene mai curând cu o copiliţă pusă pe şagă în orice clipită. Numai că de astă-dată privirile bănăţeanului o cam fâstâciseră. Agnes îşi dădea seama că ochii ei ca albastrul cerului de primăvară, precum şi gropiţele din obraji i-ar fi dat gata şi pe cei mai înrăiţi duşmani ai fiicelor Evei.</p>
                  <p rend="justify">—  Cu ce vă putem fi de folos? urmă Grazziani, uitându-se la amândouă, neştiind că Iulia nu înţelegea limba şi că de fapt numai ei doi erau cei care vorbeau.</p>
                  <p rend="justify">—  Vă spuneam, răspunse Agnes, că venim din Transilvania, de la curtea prinţului Bethlen, asta ca să nu bănuiţi vreo înşelăciune din partea noastră. Până la Cladova am avut pază ostăşească din poruncă princiară, dar de acolo încoace am tremurat de frica lotrilor, căci mai avem drum până la Gyula, de nu ne vom opri la Arad.</p>
                  <p rend="justify">—  Scumpă doamnă, cerul mi-a hărăzit fericirea de-a avea acelaşi drum, şi pentru mine nu poate fi dorinţă mai arzătoare decât să vă însoţesc în călătoria voastră. Aşa că spahiii mei vă vor protegui de orice tâlhar!</p>
                  <p rend="justify">—  Ştiţi cum e, când pleci pentru vreme îndelungată, mai iei cu tine un inel, un cercel şi<hi rend="color(#000000)">…</hi>
                  </p>
                  <p rend="justify">—  Vai de mine! Dar cele mai de preţ bijuterii sunteţi chiar voi, frumoasă contesă!</p>
                  <p rend="justify">—  Ne copleşiţi, excelenţă! roşi în cele din urmă şi Agnes, fiindcă aşa se cuvenea. Atâta bunăvoinţă şi vorbe frumoase din partea unui turc nu le-aş fi aşteptat, dar de vreme ce sunteţi prietenul creştinilor<hi rend="color(#000000)">…</hi>
                  </p>
                  <p rend="justify">—  Ba sunt un adevărat ghiaur! zâmbi Grazziani. Cu toate că mă aflu în slujba sultanului şi îi port veşmintele, nu mi-am lăsat credinţa.</p>
                  <p rend="justify">—  Mă bucură din suflet să aud asta<hi rend="color(#000000)">…</hi>  Acum însă cred că am stat îndeajuns şi cu îngăduinţa excelenţei-voastre noi am vrea să plecăm.</p>
                  <p rend="justify">—  După cum vi-i voia, măcar că tuturor ne va părea rău la despărţire<hi rend="color(#000000)">…</hi>  Oricum, prietenul meu Marcu vă va însoţi până la hanul la care aţi tras, începând chiar de astăzi paza asupra voastră, după cum vedeţi.</p>
                  <p rend="justify">Aflând despre ce era vorba, Ibrahim-efendi se grăbi să spună că le-ar întovărăşi chiar el, dar trimisul padişahului se împotrivi, căci nu se făcea ca însuşi dizdarul să fie văzut prin târg alături de ghiaure. Pentru aceea l-a făcut pe Marcu să se ducă şi i-ar mai fi spus şi ce gânduri avea, dar i-a fost teamă ca nu cumva vreuna dintre fete să priceapă. „Afurisit de frumoase mai sunt! îşi spuse. Oricum, vin de la Bethlen şi au vrut să mă îmbrobodească spunând adevărul, în vreme ce s-ar putea să fie două primejdioase iscoade<hi rend="color(#000000)">…</hi>  Ori, de ce nu, chiar două fete minunate! Timpul va arăta!” şi se uită după ele cum urcară în caleaşcă şi se îndepărtară însoţite de Marcu, dar nu spre casa lui Feri-baci.</p>
                  <p rend="justify">Pe drum, Agnes începu a-i povesti Iuliei despre ce vorbise cu Grazziani.</p>
                  <p rend="justify">—  Se pare că am nimerit-o bine! Cred că acest Gaşpar mă place şi nu-mi va ieşi din voie. Cât despre prietenul lui, care călăreşte pe lângă noi, nu te mai slăbea din ochi. Pe „turc” îl iau eu, iar pe Marcu<hi rend="color(#000000)">…</hi>
                  </p>
                  <p rend="justify">—  De unde ştii că aşa-l chemă?</p>
                  <p rend="justify">—  Aşa-i, că tu n-ai de unde şti. Gaşpar mi-a spus de toţi şi eu i-am ţinut minte.</p>
                  <p rend="justify">—  Frumos nume! făcu Iulia închizând ochii visătoare.</p>
                  <p rend="justify">—  Dar şi el, zâmbi Agnes cu înţeles. Te pomeneşti că ţi-o fi căzut cu tronc?</p>
                  <p rend="justify">—  Şi dacă ar fi aşa?</p>
                  <p rend="justify">—  Mă înspăimânţi! Nouă nu ne este îngăduit să ne îndrăgostim, ci numai să fim iubite.</p>
                  <p rend="justify">—  Oricum, nu cred să mă pot înţelege cu el, că n-a scos o vorbă, iar după nume nu pare a fi ungur.</p>
                  <p rend="justify">—  Cheamă-l şi vezi!</p>
                  <p rend="justify">Iulia nu mai aşteptă să fie îmbiată a doua oară, ci îşi scoase capul, strigându-l:</p>
                  <p rend="justify">—  Nobile domn! N-ai vrea să te apropii mai mult de caleaşcă? Noi n-am vorbit deloc, ci numai prietenii noştri<hi rend="color(#000000)">…</hi>
                  </p>
                  <p rend="justify">—  Fă cumva să-l îndepărtezi, că nu ne putem duce cu el plocon la Feri-baci, îi şopti Agnes.</p>
                  <p rend="justify">Era tocmai ceea ce Iulia n-ar fi vrut, dar n-avea încotro. Marcu însă nu se dădea dus, cu toate rugăminţile fetei de a se întoarce în cetate. Le însoţea de aproape, că aşa fusese porunca lui Gaşpar (dar şi a inimii lui!).</p>
                  <p rend="justify">Până la urmă, vizitii nemaiştiind încotro să meargă apucară pe strada lui Feri-baci.</p>
                  <p rend="justify">—  Dar ce s-o fi întâmplat? întrebă deodată Marcu, săltându-se în scări.</p>
                  <p rend="justify">—  Unde? se forţă Iulia să scoată capul, însă Agnes se băgă peste ea.</p>
                  <p rend="justify">—  Uitat-am, nobile domn, să întrebăm când va avea loc plecarea noastră, aşa că v-aş ruga să daţi o fugă la excelenţa-sa<hi rend="color(#000000)">…</hi>
                  </p>
                  <p rend="justify">Nu apucă să isprăvească întrucât caleaşca se opri, iar unul dintre vizitii sări de partea cealaltă şi o chemă într-acolo.</p>
                  <p rend="justify">—  Slăvită stăpână, priviţi la casa aceea!</p>
                  <p rend="justify">Agnes văzu mai mulţi oameni care se căzneau să stingă ceea ce mai rămăsese după pojarul care încă nu se isprăvise.</p>
                  <p rend="justify">—  Bietul om! îl căină contesa, dar cam nepăsătoare. I-a ars nenorocitului toată casa. Poate că el va fi scăpat<hi rend="color(#000000)">…</hi>
                  </p>
                  <p rend="justify">—  Dar<hi rend="color(#000000)">…</hi>  doamnă contesă, este casa unde aţi dormit astă-noapte, îngăimă vizitiul.</p>
               </div>
               <div type="div3">
                  <head>OT MENEDEC.</head>
                  <p rend="justify">Oricât ar părea de ciudat, acesta era vechiul nume al sfintei ctitorii zidite din porunca răposatului Vlad Ventilă vodă, „de la Slatina” cum i-au mai spus urmaşii. Spre a fi la adăpost de iureşul vrăjmaşilor, alesese măria-sa anume un loc pe malul Slănicului, pe dealul Reghinarilor şi poruncise zidire măreaţă şi trainică, înzestrând-o cu moşii şi îndestulind-o cu de toate. Numai că de la văleatul 7040, când avusese loc sfinţirea lăcaşului, mari necazuri au căzut pe capul Brăgheştilor, neam aprig de moşneni, care nu s-au împăcat nicicum cu gândul ca pământul rupt moşiei lor să fie al cuvioşilor monahi. Umblat-au ei cu plângeri şi jalbe, până la divanul domnesc, dar zadarnic, fiindcă voinţa unui voievod răposat, legată prin straşnice blesteme, nu putea fi încălcată. Când au văzut că n-o mai scot la capăt cu binele, mai cu seamă în vremea stăreţiei preacuviosului Paramon, zis Răzbici, vestit prin câinoşenia lui faţă de ţărani, au dat cu toţii năvală asupra sfintei monastiri. Nu gândise răposatul voievod că oamenii locului se vor răzvrăti împotriva ctitoriei, dar a trebuit să cadă capul lui Răzbici, despicat de o secure, pentru ca să se aştearnă pace. Brăgheştii au luat toate terfeloagele călugărilor şi au aprins un foc mare cu ele, chiar în faţa mănăstirii. Apoi au scos de prin sipete vechi hrisoave, unele de la bătrânul Mircea Vodă, şi cu ele s-au înfăţoşat la mila măriei-sale Radu vodă Mihnea, care n-a pregetat să le facă dreptatea ce li se cuvenea. În locul boaitei de Răzbici a venit cuvioşia sa Pamfilie, om bun, „pâinea lui Dumnezeu”, şi s-a isprăvit cu asuprirea. Abia acum, de câţiva ani, pacea şi înţelegerea începuse a domni. Ba, Ot Menedec devenise adăpost de vremuri grele, cum era şi firesc pentru asemenea zidire domnească. Toţi moşnenii dimprejur cătau acuma cu altă inimă spre mănăstire.</p>
                  <p rend="justify">Aşa se face că în primăvara văleatului 7124 la poarta cea grea de stejar se abătură bătăi, măcar că trecuse demult şi cel de-al doilea cântat al cocoşilor.</p>
                  <p rend="justify">—  Care eşti acolo? se auzi vocea somnoroasă a fratelui portar Nataniel.</p>
                  <p rend="justify">—  Om bun, taică-părinte! Deschide că-i zarvă mare!</p>
                  <p rend="justify">Ploaia ce căzuse peste seară înmuiase potecile, încât cal şi călăreţ erau mânjiţi de tină până în albul ochilor.</p>
                  <p rend="justify">—  Mai ai răbdare, se oţărî călugărul, că doar nu dau turcii.</p>
                  <p rend="justify">—  Ba-i mai rău, cuvioase, că vin tătarii!</p>
                  <p rend="justify">—  Ceee?! Doamne apără! îşi făcu el o mulţime de cruci la repezeală, după care începu a bate toaca, fără să-i mai pese de străin.</p>
                  <p rend="justify">În scurtă vreme s-au ivit câţiva călugări îmbrăcaţi care cu ce apucase, dar cu toţii strângând în mâini câte o sâneaţă.</p>
                  <p rend="justify">—  Răbdare, că vin acuşica! răcni Nataniel către cel de afară, care nu mai contenea bătăile în poartă.</p>
                  <p rend="justify">Îşi săltă sutana până în brâu şi cu paşi mari sări peste scări de parcă ar fi zburat, apoi cu băgare de seamă se mai uită o dată prin ferestruica de la portiţă şi trase zăvorul.</p>
                  <p rend="justify">—  Hai, repejor!</p>
                  <p rend="justify">Uitase, se vede, că din pricina lui nu intrase drumeţul.</p>
                  <p rend="justify">—  Sărut-mâna, taică-părinte! zise acesta, ştergându-se de sudoare.</p>
                  <p rend="justify">—  Domnul cu tine, fiule! îl blagoslovi portarul. Vino, în foişor, dar lasă-ţi calul colo, la conovăţul cela acoperit, îi arătă el cu mâna.</p>
                  <p rend="justify">În răstimp, în odaia foişorului s-a arătat şi preacuviosul Pamfilie, cu potcapul pus anapoda şi cu coada despletită.</p>
                  <p rend="justify">—  Ce-i, fraţilor, ce s-a întâmplat de faceţi atâta tărăboi? întrebă el, cu ochii pe jumătate închişi.</p>
                  <p rend="justify">Avea în mână un toiag care ar fi putut sluji tot aşa de bine ca măciucă înfricoşătoare în mâna unei matahale de om, după cum era preacuvioşia-sa. Gurile rele chiar spuneau că mulţi monahi au simţit pe spinarea lor mângâierea cârjei duhovniceşti atunci când ispitiţi de Satana se mai spurcau la cele lumeşti. Alte pedepse ori canoane nu le prea dădea egumenul, zicând că nu avea de ce să-şi piardă vremea bunul din ceruri cu rugăciunile bolborosite de păcătoşii săi monahi, care nici nu ştiau măcar slavoneşte. De altfel nu era nici el împăcat cu gândul că Dumnezeu nu le cunoaşte şi limba lor, de vreme ce-i silea să i se roage pe bulgăreşte, ori slavonă, ori sârbeşte. „Preacuvioase, îl întrebase cu ani în urmă un frate mai tânăr, abia intrat în cânul călugăresc. Pentru ce i-o fi aşa greu lui Dumnezeu să înveţe şi limba noastră, ca să ne înţelegem de-a dreptul? Aşa, că nu pricepe, nici nu ne ajută, cu toate rugăciunile noastre!” Se-nţelege că a fost silit să probeze cârja pe spinarea clevetitorului, dar nu l-a „mângâiat” prea rău, căci în sinea lui îi dădea dreptate călugărului. Nici la canon de rugăciuni nu l-a supus, zicându-i zâmbind: „Oricum nu ne înţelege limba, iar tu pă limbile sfinte nu prea ştii ce să ceri”<hi rend="color(#000000)">…</hi>  Tânărul frate a dat a râde, dar s-a ţinut, şi după o vreme a părăsit Ot Menedec-ul, măcar că stareţul nu i-a mai zis nimic. După ce ajunse pe la Braşov şi tipărise acolo cărţi de rugăciune româneşti, preacuviosul Pamfilie a zâmbit în barbă: „Afurisitul, tot nu s-a lăsat<hi rend="color(#000000)">…</hi>  şi bine a făcut!”</p>
                  <p rend="justify">Acuma, cu pletele în vânt şi cu toiagul în mină, în cămeşoiul său de tort, părea mai curând un haiduc, necum faţă bisericească şi egumen pe deasupra.</p>
                  <p rend="justify">—  Vin tătarii, taică! răspunseră câţiva călugări care se aflau în încăpere.</p>
                  <p rend="justify">—  N-au decât! Nădăjduim c-au să plece cum au venit, că doar n-o să-i lăsăm să se roage în sfânta biserică. Doar dacă se leapădă de credinţa lor spurcată, iar de n-or vrea, atunci cu ajutorul cerului i-om îngropa ca pe câini, la margine de codru. Dar cine v-a dat vestea?</p>
                  <p rend="justify">—  Ia, un drumeţ pribeag care s-a abătut pe la noi şi care s-a întâlnit cu ei în cale.</p>
                  <p rend="justify">—  Nu fi prost, Mitrofane taică! îl repezi stareţul. De-i întâlnea, nu mai ajungea el aici. Unde-i?</p>
                  <p rend="justify">Călugărul plecă smerit capul, în vreme ce unii pufniră în râs, fără a se jena de egumen. Tocmai atunci se apropie şi străinul, scoţându-şi cuşma.</p>
                  <p rend="justify">—  Blagosloveşte taică-părinte, făcu el plecăciunea cuvenită.</p>
                  <p rend="justify">—  Domnul, taică! răspunse stareţul. Să ne spui mai întâi ce vânt te-a abătut pe la poarta noastră şi ce-i cu tătarii?</p>
                  <p rend="justify">—  Dacă sfinţia-ta ai fost cândva Radu Corbea, află atunci că eu sunt băiatul lui Zamfira, care ţi-a fost soră.</p>
                  <p rend="justify">Egumenul se uită cu băgare de seamă la străin, apoi îl îmbrăţişă, mai să-l sufoce.</p>
                  <p rend="justify">—  Bată-te norocul, fiule! Că doar nu eşti tu Mihăiţă cel mic?</p>
                  <p rend="justify">—  Mihai sunt, dar mic nu mai pot fi<hi rend="color(#000000)">…</hi>
                  </p>
                  <p rend="justify">—  Băăă! Tu ai numele măriei-sale Mihai, că taică-tău te-a botezat primăvara şi apoi vara s-a dus să-şi dea sângele la Călugăreni<hi rend="color(#000000)">…</hi>  Dar ce-i cu Zamfira, că vorbeşti de ea de parcă n-ar mai fi?</p>
                  <p rend="justify">—  Nici că mai este, încă de astă-vară! S-o fi dus şi ea lângă bietu taică-meu, că destul a aşteptat-o.</p>
                  <p rend="justify">—  Dumnezeu s-o ierte! suspină egumenul. Da’ bine-i mai semeni, de parcă te-ar fi făcut numai ea singură, căută el să-şi înfrângă durerea, aflând de moartea soră-şi.</p>
                  <p rend="justify">—  Unchiule<hi rend="color(#000000)">…</hi>
                  </p>
                  <p rend="justify">—  Uite ce e, nepoate, mie să-mi spui taică, fiindcă nu se cade să-mi amintesc de viaţa mireană.</p>
                  <p rend="justify">—  Prea-bine, sfinţia-ta! încuviinţă el.</p>
                  <p rend="justify">—  Dar să ştii că eu tot Mihăiţă am să-ţi zic, zâmbi stareţul apucându-l de umeri.</p>
                  <p rend="justify">Din depărtare răzbiră până la ei strigăte înfricoşătoare şi lătrături de câine. Departe, geana cerului începu a se roşi, măcar că până în zori ar mai fi fost vreo câteva ceasuri.</p>
                  <p rend="justify">—  Mda, tătarii! se dumeri Pamfilie. Ei sunt!</p>
                  <p rend="justify">—  Au aprins satele! zise un călugăr arătând pe fereastră.</p>
                  <p rend="justify">—  După cum se vede, nu se prea descurcă pe-ntuneric, răspunse batjocoritor stareţul. Până aici mai au cale lungă, dar voi rânduiţi paza, încărcaţi sâneţele şi pregătiţi-vă de bătaie.</p>
                  <p rend="justify">Toţi călugării ieşiră din odaie, care acuma i se păru şi lui Mihai o încăpere obişnuită, putând răsufla în voie. Egumenul se trânti într-un jilţ de lemn, care pârâi din încheieturi sub greutatea lui.</p>
                  <p rend="justify">—  Eheei, bătrâneţe neputincioasă! oftă el. Acum taică Parfenie te du şi adă ceva d-ale gurii, că băiatului ăstuia i-o fi foame. Însă vezi să nu fie de post, c-am trecut de miezul nopţii<hi rend="color(#000000)">…</hi>  Nu uita nici udătura aceea de Străoane, dar să te întorci mai înainte de-a veni tătarii, ca să apucăm! strigă după el. Apoi îl îmbie pe Mihai să se apropie pe laviţa alăturată şi trase torţa spre a-l vedea mai bine.</p>
                  <p rend="justify">—  Dacă ai a-mi spune ceva de taină, dă-i dumu! Încotro te pornişi, că doar nu vei fi vrând să te călugăreşti aici?</p>
                  <p rend="justify">—  Ţi-oi spune drept, sfinţia-ta<hi rend="color(#000000)">…</hi>
                  </p>
                  <p rend="justify">—  Zi-mi numai taică! Îmi vine mai bine la socoteală. Şi de-o fi vreun păcat, trece nebăgat în seamă la catastiful sfântului Petru, că am o mulţime.</p>
                  <p rend="justify">Râseră amândoi, de parcă nu i-ar fi aşteptat primejdie de moarte nu mult mai la vale.</p>
                  <p rend="justify">—  Vreau să mă duc în Ardeal, unde am auzit că măria-sa Radu vodă Şerban cheamă la oaste şi gândâi că n-ar fi rău, că şi acolo tot ţară românească se cheamă că este.</p>
                  <p rend="justify">—  Ai dreptate, fiule! Să te duci în slujba domniei, că asta-i menirea flăcăilor noştri, din orice colţ de ţară ar fi. Dar să te întorci negreşit, să-mi povesteşti şi mie isprăvile tale.</p>
                  <p rend="justify">Doi călugări se iviră cerând îngăduinţa să dea foc la cazanul de smoală, „de-ar fi trebuinţă”.</p>
                  <p rend="justify">—  Iacă, vezi, mie mi-e silă să opăresc făpturile omeneşti, dar cei ce va să vină acum numai de catran şi pucioasă avea-vor parte pe ceea lume şi nu strică să-i obişnuim din vreme. Faceţi focul! Poarta aţi ferecat-o?</p>
                  <p rend="justify">—  Am şi tras grătarul în sus! răspunse unul.</p>
                  <p rend="justify">—  Asta-i şi mai bine.</p>
                  <p rend="justify">Vacarmul se apropia şi cerul se luminase a pârjol în toată legea, în vreme ce păsări de noapte goneau spăimântate către liniştea munţilor.</p>
                  <p rend="justify">Ca şi cum nimic nu s-ar petrece prin preajmă, chelarul monastirii, cuviosul Parfenie, se ivi cu braţele încărcate. Aducea hălci mari de pastramă de porc şi vreo două burduşele de brânză, iar doi fraţi vânjoşi se luptau cu un poloboc de vin, nu chiar mititel.</p>
                  <p rend="justify">—  Mai adă, taică, zise stareţul. Să ajungă la toată suflarea, ba chiar să prisosească. Să fie de pomană de sufletul morţilor noştri, pe care îi avem şi vom mai avea! Nădăjduiesc însă ca acum să fie numai din rândul păgânilor.</p>
                  <p rend="justify">Mihai rămase mirat de cugetările prea puţin evlavioase ale unchiului său. Mai auzise el clerici, ba chiar şi arhierei care nu se înspăimântau de Cel de sus, dar Pamfilie spunea şi povestea de parcă ar fi avut o înţelegere cu stăpânul cerului, iar acesta îi îngăduia orice. Poate chiar zâmbindu-i cu îngăduinţă mucalitului egumen! Călugării se obişnuiseră însă cu felul lui de a fi şi nici mai-marii lui nu-l socoteau eretic, ci mai curând „trăsnit”.</p>
                  <p rend="justify">Abia apucară vreo doi dumicaţi şi alte bătăi în poartă le auziră urechile: „Deschideţi, taică-părinte! Deschide!” Cu toţii se uitară către stareţ, aşteptându-i porunca. Acesta, morfolind o bucată de pastramă, înghiţi şi îşi şterse gura cu podul palmei, după care spuse:</p>
                  <p rend="justify">—  Ce vă holbaţi aşa la mine? Voi n-aţi auzit rugămintea drumeţului de la poarta noastră? Îngăduit ne este oare să nu primim pe fugar ori pribeag şi să nu-l ajutorăm? Mergeţi şi deschideţi-i să pătrundă în casa Domnului!</p>
                  <p rend="justify">—  Nu cumva să fie vreo capcană, sfinţia-ta! Se mai întâmplă ca tătarul să-i ţină suliţă-n coaste şi să se roage de adăpost, dar nu pentru bietul creştin, răspunse chelarul.</p>
                  <p rend="justify">—  Şi tu poţi avea dreptate, Parfenie, dădu din cap egumenul. Tu, Miroane, ca fiind cel mai sprinten dintre noi, ai să te duci şi, după ce ai să cercetezi cu băgare de seamă să nu fie vreo primejdie pentru sfântul lăcaş, pofteşte-l la masă şi odihnă.</p>
                  <p rend="justify">Preacuviosul vorbea când domol, când răstit. Oricum, îi socotea pe călugării de sub ascultarea sa ca pe nişte copii mari, dar neajutoraţi. Din pricina acestei purtări şi a vârstei lui, toată suflarea monahicească îl îndrăgea ca pe un părinte, şi nu numai sufletesc. Până şi cei din neamul Brăgheştilor, care altădată nu călcau pragul bisericii, de când venise Pamfilie se îndulciseră şi erau nelipsiţi de la slujbele de duminică. Toţi oamenii de prin satele apropiate îl cinsteau spunându-i „taica-popa al nostru” şi ar fi sărit şi în foc pentru el. Nu-i mai puţin adevărat că şi egumenul găsea o vorbă de mângâiere pentru oricare dintre ei, dar şi bani, mâncare şi adăpost, iar la necaz îi sprijinea până şi la picioarele lui Vodă. Mihai nu mai simţea nici un fel de teamă lângă bătrân şi nici nu-i mai păsa de urgia ce avea să vină. Se uita cu drag la el cum cinstea bucatele, cum sorbea vinul din ulcică şi cum din când în când îşi ducea mâna la crucea din lemn de abanos pe care o atârnase pe după grumaz cu un lanţ greu de argint, parcă temându-se să n-o fi pierdut.</p>
                  <p rend="justify">Nepotul duse la gură cana şi o dădu pe gât dintr-o dată, simţind cum vinul acela negru şi vârtos îl pătrundea până în mădulare, apoi dădu glas gândului:</p>
                  <p rend="justify">—  După cum văd eu, taică, ştii bine seama tătarilor.</p>
                  <p rend="justify">—  A lor, a turcilor, după cum vin! Că aşa-i ţara asta a Buzaelor, numai de călcări străine avu parte. Se învaţă bietul om cu sărăcia şi urgia, ca măgaru cu samaru<hi rend="color(#000000)">…</hi>  Vine el valul acesta, dar are să treacă şi noi pe loc rămânem, după cum ne ştim din veac, măcar că zidirea asta n-a împlinit încă suta de ani. Vorbesc de întreaga ţară. Nimic şi nimeni nu ne clinteşte, chiar şi atunci când răzbiţi de duşman ne tragem vremelnic la adăpostul muntelui ori al codrului. Aşa-i rostul nostru de când lumea!</p>
                  <p rend="justify">I-ar mai fi spus poate şi altele, dar se întoarse fratele Miron, cu străinul de la poartă.</p>
                  <p rend="justify">—  Sărut-dreapta, taică-părinte, îngenunche acesta pupând mâna întinsă spre el. Blagosloveşte!</p>
                  <p rend="justify">—  Domnul, taică, Domnul! şi-i făcu semnul crucii pe deasupra creştetului.</p>
                  <p rend="justify">Era un moşnean de prin partea locului şi de n-ar fi fost aşa mânjit de glod şi sânge ai fi zis că venise numai ca să se roage şi să capete binecuvântare. Ridicându-se, rămase cam descumpănit văzând bucatele pe masă. „Spaima le-o fi luat minţile călugărilor, de chefuiesc cu tătarii în coastă!” gândi îngrijorat, dar nu zise nimic.</p>
                  <p rend="justify">—  Taică-părinte, cuteză moşneanul. Ne-au năpădit păgânii şi ne-au pârjolit totul, luându-ne şi cenuşa de la vatră. Câţi scăparăm, am alergat într-un suflet la mila sfinţiei-tale.</p>
                  <p rend="justify">—  Sunteţi mai mulţi?</p>
                  <p rend="justify">—  Să tot fim ca la vreo zece oameni şi copiliţa mea, Ilinca.</p>
                  <p rend="justify">—  Finuţa? se bucură stareţul, abia acum recunoscându-l pe Lixandru. Măcar că inima-mi plânge pentru ceilalţi, mângâierea îmi vine de la viaţa Ilincuţei.</p>
                  <p rend="justify">—  Da-i pe jumătate moartă, taică, se tângui omul. Tătarii au prins roabe toate femeile noastre, doar vreo câteva au izbutit să scape. De ciudă, tâlharii au tras cu săgeţile după ele şi o nimeriră şi pe biata fată. Noroc că dădurăm peste ea, mai mult moartă decât vie, şi am adus-o să-i ceteşti vreo rugăciune, poate scapă.</p>
                  <p rend="justify">—  Ce nu spui aşa, omule, de la început? se răsti preacuviosul. Unde-i Ilinca?</p>
                  <p rend="justify">—  În biserică.</p>
                  <p rend="justify">—  Isaiiie! Dă fuga Miroane şi să vii cu doftorul nostru drept în biserică. Nu întârzia! porunci stareţul, după care se întoarse spre sătean: Hai!</p>
                  <p rend="justify">Fata moşneanului era botezată de Pamfilie şi ca preot, dar şi ca naş, fiindcă venise pe lume tot în vremuri urgisite ca acum, iar pe mamă o robiseră tătarii şi nu s-a mai auzit nici de ea. Ce să facă? Doar nu era să lase copilul nebotezat, când s-ar fi putut prăpădi de la o zi la alta. Noroc că era la vreme călduroasă de vară şi a băgat-o în apa Slănicului, dar mai către munte, binecuvântând-o apoi cu crucea lui de abanos şi înălţând o rugăciune prin care-l încredinţa pe Dumnezeu că fata va fi o bună credincioasă.</p>
                  <p rend="justify">Lixandru s-a năpustit ca o vijelie în biserică, unde copila era aşezată pe nişte velinţe aduse în grabă, apoi ajunse şi Pamfilie care îngenunche lângă ea, mângâind-o cu duioşie.</p>
                  <p rend="justify">—  Ilincuţa tatii, te doare?</p>
                  <p rend="justify">Fata zăcea fără simţire cu gura întredeschisă, abia răsuflând.</p>
                  <p rend="justify">—  Să-i ceteşti<hi rend="color(#000000)">…</hi>  încercă iar îndureratul părinte, dar stareţul îl repezi:</p>
                  <p rend="justify">—  Hooo, că este vreme! Să vină Isaiia să-i scoată vârful săgeţii şi pe urmă i-oi tot ceti, ori chiar atunci, dar de ce nu soseşte?!</p>
                  <p rend="justify">Abia după ce-l văzu pe „doftor” făcându-şi meseria la căpătâiul fetei, îşi aminti şi de rugămintea ţăranului. Aduse o vechitură de ceaslov din altar, îşi puse patrafirul şi începu a bolborosi rugăciunea rânduită anume pentru salvarea vieţii, la vreme de primejdie. Cuviosului Isaiia i se umpluse faţa de sudoare, nu atât de greutatea muncii cât mai cu seamă de grija să nu scobească prea tare după săgeată, căci putea pătrunde în coşul pieptului, aşa era de adânc înfiptă. Suflecat şi cu şorţ pe dinainte, ca la cuhnie, apăsa grijuliu şi apoi tăia cu o custură bine ascuţită. Sângele ce se scurgea din rană înroşise iia sfârtecată a fetei, înfricoşând pe cei din jur.</p>
                  <p rend="justify">Pamfilie lăsă deodată ceaslovul pe strana de alături, îşi împreună mâinile spre rugăciune şi înălţă privirea către ochiul dumnezeiesc din vârful catapetesmei:</p>
                  <p rend="justify">—  Nu-ţi pune mintea, Doamne, cu copila asta nevinovată, care n-a apucat să guste dulceaţa vieţii, şi scap-o, bunule! În marea ta milostivire, ajut-o!</p>
                  <p rend="justify">Lui Lixandru îi dădură lacrimile la auzul glasului plin de căldură al egumenului. Era o rugăciune pe limba lui şi îi mersese drept la inimă. Tot atunci şi cuviosul Isaiia scoase vârful săgeţii aruncându-l pe treptele altarului.</p>
                  <p rend="justify">—  Nu acolo, taică! îl mustră stareţul. Dă-i-o lui Lixandru, să nu uite în veci şi s-o lase moştenire nepoţilor nepoţilor lui spre aducere aminte!</p>
                  <p rend="justify">Moşneagul apucă vârful încă umezit de sângele fie-şi şi-l vârî în sân.</p>
                  <p rend="justify">—  Aşa voi face! scrâşni el. Numai s-o scape Dumnezeu!</p>
                  <p rend="justify">—  Fii pe pace, că mare-i bunătatea lui!</p>
                  <p rend="justify">Îşi mai aruncă o dată privirea către cer şi ieşi din biserică, lăsându-l pe Isaiia la căpătâiul rănitei. Era şi vremea, căci tătarii nu mai aveau mult ca să ajungă până la ei.</p>
                  <p rend="justify">—  Curând au să ne împresoare, îi zise Mihai, care îl aşteptase în ograda bisericii alături de călugării adunaţi acolo şi de ţăranii ce izbutiseră să se adăpostească de urgie.</p>
                  <p rend="justify">—  Să poftească!</p>
                  <p rend="justify">Îi venise iar voia bună, fiind încredinţat că dacă vârful cei spurcat pe care-l scosese Isaiia nu fusese veninos era un semn de izbăvire pentru toţi cei din monastire.</p>
                  <p rend="justify">Asupra nopţii se lăsase tăcere şi pojarul se mai domolise, încât unii erau gata să creadă că furii se vor fi dus prin altă zare. A fost numai o părere, fiindcă mai curând decât s-ar fi aşteptat izbucniră acele răcnete de care numai tătarii erau în stare, spre a băga groaza în toată suflarea.</p>
                  <p rend="justify">—  He, heeei! Bine aţi venit cumetrilor! strigă stareţul. M-aş fi mirat să nu fi dat o roată şi pe la noi, ticăloşilor, dar las' că vedeţi voi pe dra<hi rend="color(#000000)">…</hi>  Se opri dintr-odată bătându-se cu palma peste gură: Doamne iartă-mă că nu ştiu ce vorbesc, dar îmi cunoşti tu mai bine cugetul<hi rend="color(#000000)">…</hi>
                  </p>
                  <p rend="justify">O  ploaie de săgeţi se abătu pe deasupra zidurilor de apărare, însă şi puzderie de bolovani şi pietre căzură peste călăreţii stepelor. Urletele de furie şi durere dovediră că nu puţini simţiseră primirea făcută de călugări.</p>
                  <p rend="justify">—  Nu vă lăsaţi, copii! îi îmbărbăta preacuviosul. Au să mai dea un iureş ori două şi se lasă păgubaşi, după cum li-e năravul!</p>
                  <p rend="justify">—  Dar noi ce facem? întrebă Mihai, dornic să ia parte la bătaie şi să nu se pitească îndărătul zidurilor.</p>
                  <p rend="justify">—  Răbdare, că-ţi vine şi ţie rândul! zâmbi Pamfilie. Când va sosi ceasul te vei bate. Până una-alta, dă fuga sus pe scări, în foişor, dar fii cu băgare de seamă să nu te zărească. D-acolo se vede bine câţi vor fi muşcat ţărâna şi câţi ne aşteaptă pe noi.</p>
                  <p rend="justify">—  Pare-se că au fugit! strigă Mihai după ce ajunse sus.</p>
                  <p rend="justify">—  Se-ntorc ei, n-avea grijă! răspunse ca pentru sine preacuviosul. Aşa li-i obiceiul, crezând că ne vor păcăli. Hai, dă-te jos şi vino să-mbucăm mai departe şi să ne împărtăşim din sângele Domnului, că până să ne răzbească liftele mai va!</p>
                  <p rend="justify">Se strânseră iarăşi în chilia foişorului, unde-i aştepta chelarul cu masa întinsă.</p>
                  <p rend="justify">—  Ia luaţi, feţii mei, şi îndestulaţi-vă pântecul, că de-o fi să mergem pe lumea cealaltă e cale lungă şi ni se va face foame. De la bătrâni se ştie că înainte de harţag e bine să înfuleci, că dacă-ţi chiorăie maţele te aude duşmanul şi se întărâtă.</p>
                  <p rend="justify">Râseră cu toţii, în vreme ce cănile cu vin şi bucatele începură a trece din mână în mână, până când stareţul socoti potrivit să intervină.</p>
                  <p rend="justify">—  Destul! Acum plecaţi, să mai vie şi alţii la rând, că aşa-i viaţa noastră rânduită, să n-aibă unul mai mult ca celălalt. De-o fi vreme, veţi mai veni pe urmă. Chemaţi-i pe cei din spatele bisericii şi rămâneţi voi în locul lor. Tu, Mihăiţă, rămâi, că am alte gânduri cu tine.</p>
                  <p rend="justify">Pe dată se goli chilia, iar cuviosul Parfenie începu a da în brânci cărând alte burdufuri de brânză şi hălci de pastramă. Nepotul îşi privi cu încântare unchiul, care se dovedea o adevărată căpetenie de oaste, după cum fusese odinioară, din câte ştia el.</p>
                  <p rend="justify">—  Trebuie să treacă toţi pe aici, că dacă le-aş trimite vinul n-aş mai şti cât se bea, şi nu-i las decât atâta cât îi trebuinţa să capete mai multă virtute şi să nu se teamă de duşman.</p>
                  <p rend="justify">—  Văd eu că n-ai uitat cum se duce o bătălie, taică, zâmbi cu înţeles tânărul.</p>
                  <p rend="justify">—  Cum Doamne-iartă-mă să uiţi, când n-ai doi ani în şir pace şi dacă nu-s ăştia vin alţii! Nădăjduiesc însă că şi de astă-dată vom scăpa şi vom rămâne neclintiţi.</p>
                  <p rend="justify">Rând pe rând se iviră în chilie cete de călugări zburliţi şi încruntaţi, strângând sâneaţa într-o mână şi spada ori toporul în alta. Goleau smeriţi ulcelele cu vin şi înfulecau în grabă, spre a lăsa rând şi altora.</p>
                  <p rend="justify">—  Ia apucă şi tu nepoate, cât poţi duce, ca să mergem şi la poartă, că cei de acolo nu pot fi clintiţi din loc.</p>
                  <p rend="justify">La lumina torţelor chipurile apărătorilor sfintei mănăstiri păreau aidoma celor din icoanele de pe pereţii bisericii, de n-ar fi fost cu armele în mâini, care acum le dădeau o cu totul altă înfăţişare. Cei de la poartă nici nu apucaseră să se împărtăşească din bucate căci, aşa cum prevăzuse egumenul, tătarii se înapoiară izbind cu şi mai multă furie. Şi în vreme ce năvălitorii răcneau şi băteau în poartă cu topoare, Pamfilie apucă o cană cu vin şi o ridică deasupra capului cu amândouă mâinile, blagoslovind:</p>
                  <p rend="justify">—  Prea-bunule părinte, aşa precum ţi-ai vărsat sângele spre izbăvirea noastră, tot aşa răstorn şi eu din astă cupă, spre pomenirea morţilor ce va să vină şi care pentru tine îşi dau sufletul. Primeşte-i, Doamne, cu cinste şi aşează-i la dreapta ta!</p>
                  <p rend="justify">Toată suflarea murmură o rugăciune, în vreme ce stareţul vărsă cu încetineală vinul cel rubiniu ca sângele. Semăna mai curând cu o adunare păgânească din alte vremi, pe când străbunii lor cereau bătrânului Zamolxis să-i ajute în bătălie, de parcă ar fi vorbit de la om la om.</p>
                  <p rend="justify">—  Ajută-ne Doamne! spuseră cu toţii într-un glas.</p>
                  <p rend="justify">—  Amin, fraţilor! Şi acum să ne gătim să-i primim pe două rânduri, după cum ştim noi.</p>
                  <p rend="justify">Fără să le mai spună ceva, cu toţii se înşiruiră de-o parte şi de alta a porţii, cu armele în mâini.</p>
                  <p rend="justify">—  Ce mai aşteptaţi fraţilor? Voi n-auziţi cum bat străinii la poarta monastirii? Lăsaţi-i să intre în casa Domnului! Deschideţi!</p>
                  <p rend="justify">Toate făcliile fură stinse, iar Mihai auzi scârţâitul porţii celei mari şi mai apoi urletele de bucurie ale năvălitorilor, care se năpustiră călare printre cele două rânduri de călugări.</p>
               </div>
               <div type="div3">
                  <head>VICLENIE ŞI ÎNŢELEPCIUNE</head>
                  <p rend="justify">—  Bine că te-ai întors, prietene, zâmbi Grazziani, când Marcu i se înfăţişă. Ţi se cam scurgeau ochii după frumoasa unguroaică şi mă temeam să nu mă fi părăsit. Acum, că te văd lângă mine, mi-a venit inima la loc.</p>
                  <p rend="justify">—  Înălţimea-ta, ne-am tot dus pe uliţele târgului, ba mai văzui şi o casă arzând, dar au sărit vecinii şi au stins-o.</p>
                  <p rend="justify">—  Cine ştie?<hi rend="color(#000000)">…</hi>  Să aibă vreo legătură cu noi? O să-l întreb pe Ibrahim-efendi. Oricum, mi-ai luat o piatră de pe inimă, că mă temeam să nu fi căzut în capcana celor două zâne, care ar putea fi iscoade-sadea.</p>
                  <p rend="justify">—  Nu-i cu putinţă!</p>
                  <p rend="justify">—  Ba bine că nu! De fapt avem să aflăm mai multe întrebându-l pe baron ce părere are.</p>
                  <p rend="justify">—  Czobor?!</p>
                  <p rend="justify">—  Întocmai! Te-am aşteptat să-mi fii tălmaci.</p>
                  <p rend="justify">Sărmanul „beutor de sânge”, legat-burduf, nu mai avea nimic din înfăţişarea lui trufaşă, dar ochii nu încetau să arunce săgeţi înveninate asupra celor doi, care pătrunseseră la el. Se afla ţintuit de un butuc într-o încăpere a temniţei unde cu greu intra lumina zilei, căci era locul unde se închideau osândiţii la moarte. Temnicerul nu avea multă vreme grija lor, întrucât stăpânii cetăţii nu se prea gândeau la viaţa celor ce se aflau acolo.</p>
                  <p rend="justify">Din pricina strânsorii şi a căluşului rămas în gură, baronul abia de mai răsufla, dar la sosirea lui Grazziani paznicul îi scoase ghemotocul, putând măcar să vorbească.</p>
                  <p rend="justify">Potrivindu-şi vocea, Czobor ridică obrazul şi îşi înfruntă prigonitorii:</p>
                  <p rend="justify">—  Porunceşte să mi se taie capul, ca unui nobil ce sunt, ori dă-mi o spadă să ne înfruntăm cinstit!</p>
                  <p rend="justify">—  Nu ştiu dacă eşti îndreptăţit să vorbeşti aşa, câtă vreme ai dovedit altceva, răspunse Grazziani când auzi de la Marcu dorinţa prinsului.</p>
                  <p rend="justify">Porunci temnicerului să-l dezlege şi să-i aducă mâncare şi băutură, dar până să îndeplinească acesta porunca trase hangerul şi se apropie de baron.</p>
                  <p rend="justify">—  Loveşte! făcu acesta întinzându-i pieptul. Un tâlhar nici n-ar putea ucide altfel.</p>
                  <p rend="justify">Înainte să afle spusele lui Czobor, îi tăie legăturile, spre marea uimire a prinsului, mai cu seamă când fu poftit să şadă pe butucul de care fusese legat. Curând se ivi şi temnicerul cu o bucată de pâine şi un hârb cu apă murdară pentru băut.</p>
                  <p rend="justify">—  Cară-te cu porcăriile astea de aici! Oaspetele meu este un om de seamă! Adă o bucată de carne, pâine bună şi vin!</p>
                  <p rend="justify">Paznicul se răsuci pe călcâie şi plecă grăbit, fiindu-i teamă de un asemenea stăpân sucit, care-şi primea oaspeţii în temniţă, legaţi-fedeleş.</p>
                  <p rend="justify">—  Să ne cunoaştem, domnule baron! Am poruncit hrană şi beutură, ca să putem vorbi omeneşte.</p>
                  <p rend="justify">—  Mai bine ucide-mă, turcitule! rânji Czobor, neştiind cum să-l mai umilească.</p>
                  <p rend="justify">—  Poţi să-mi spui cum vrei, dar ascultă-mă şi răspunde!</p>
                  <p rend="justify">—  N-am să spun nimic, chiar dacă m-aţi tăia bucată cu bucată! răspunse dârz Czobor, care îşi mai venise în fire după ce fu dezlegat.</p>
                  <p rend="justify">Îl bătea gândul să se repeadă la Grazziani şi să-i apuce hangerul, după care, luându-l ca ostatec, ar fi putut fugi. Pentru aceea se căznea să-l aţâţe, doar va scoate iarăşi arma, dar zadarnic, fiindcă nimic nu părea să-l înfurie pe tânărul din faţa sa.</p>
                  <p rend="justify">—  Ziceam că poate ne vei spune ceva despre cele două frumoase care au venit să te caute.</p>
                  <p rend="justify">Czobor îl privi uluit. Nu ştia nimic despre fete. Tocmai atunci veni şi temnicerul cu mâncarea, dar baronul nici nu vru să se atingă de ea.</p>
                  <p rend="justify">—  Doresc să mi se taie capul, nu să fiu otrăvit ca o slugă de rând.</p>
                  <p rend="justify">—  Spune-i, Marcule, că atunci când o să ajungă acasă n-are decât să-şi poruncească cel mai iscusit gealat şi să fie descăpăţânat după pofta inimii. Acum să mă slăbească cu astfel de prostii. Eu sunt creştin şi nu am de gând să clintesc nici un fir de păr din capul unui supus al prinţului, care este sluga padişahului meu.</p>
                  <p rend="justify">Baronul nu mai înţelegea nimic din cuvintele meşteşugite ale omului pe care voise să-l ucidă şi care-l lăsa să creadă că ar fi putut fi slobozit.</p>
                  <p rend="justify">—  După mine, bei? făcu Grazziani apucându-i cana de vin din faţă şi bând din ea. Cutează, înălţimea-ta, şi în vreme ce te vei ospăta îţi voi povesti eu ce nu vrei să spui cu gura domniei-tale!</p>
                  <p rend="justify">Îi întinse băutura, îmbiindu-l zâmbind, iar Czobor o apucă cu îndoială, măcar că era ars de sete. Nu se mai putu ţine şi bău cu înghiţituri mari, golind oala.</p>
                  <p rend="justify">—  Aşa, domnule baron! O să ne aducă alta. Acum, ia de mănâncă!</p>
                  <p rend="justify">Fără să mai aştepte alt îndemn, Czobor începu a mânca pe rupte.</p>
                  <p rend="justify">—  Vezi că ne înţelegem? Nu ştiu cum l-ai prins pe Oster, dar bănuiesc cum l-ai silit să-ţi dezvăluie taina mea. Ţi-a spus, şi de bună seamă că nu la o cană cu vin, că aş avea asupra mea ceva scrisori, râvnite de stăpânul domniei-tale. Aşa-i?</p>
                  <p rend="justify">Baronul încuviinţă, fără a se opri din mestecat.</p>
                  <p rend="justify">—  Ardea de dorinţa să mă vadă agăţat în cuiele de pe zidul saraiului, ca pe un răzvrătit. Ba mai mult: pacea nu s-ar fi încheiat şi mici mie nu mi s-ar mai fi dat scaunul Transilvaniei.</p>
                  <p rend="justify">La auzul acestor vorbe, Czobor ciuli urechile şi se opri.</p>
                  <p rend="justify">—  Da, ai auzit bine! Să-i spui însă că s-a înşelat, că eu am să-i iau locul şi că am să fac din nou ţara olahului Mihai. Atunci voi şti să-mi aleg sfetnicii, chiar dacă unii nobili cutezători m-au duşmănit cândva. Voi răsplăti împărăteşte pe prieten, dar îl voi spulbera pe cel ce mi se va împotrivi, de-ar fi acesta însuşi Bethlen. Aşa să ştii<hi rend="color(#000000)">…</hi>  Iar eu n-am să mă prăbuşesc asemenea mucenicului de la Câmpia Turzii, oricâte urzeli s-ar ţese în jurul meu. Am prieteni de nădejde. Aşa să-i spui!</p>
                  <p rend="justify">Nada fusese aruncată şi baronul rămase cu dumicatul în gură, uitându-se cu alţi ochi la solul padlşahului.</p>
                  <p rend="justify">—  Cele două frumoase au făcut drumul de pomană, întrucât eu nu ţin că eşti duşmanul meu, ci ai îndeplinit slujba domniei. Dacă ai fi făcut altcum, nici n-aş mai fi stat de vorbă cu domnia-ta! Acuma poţi să-ţi iei contesele şi să plecaţi când vă va fi voia. De ne vom mai înfrunta şi altă dată, n-am să te mai cruţ!</p>
                  <p rend="justify">—  Nu cunosc nici o contesă, răspunse Czobor. N-am amestecat nicicând femeile<hi rend="color(#000000)">…</hi>
                  </p>
                  <p rend="justify">—  Agnes, parcă zicea c-o cheamă.</p>
                  <p rend="justify">—  Şi pe cealaltă Iulia! adăugă Marcu.</p>
                  <p rend="justify">—  Văd că ai ţinut minte, dar ce folos, că are să plece cu domnul baron.</p>
                  <p rend="justify">Czobor, pe gânduri, zise aproape fără să vrea:</p>
                  <p rend="justify">—  Nu cumva să fi fost contesa Rozsnyai?!</p>
                  <p rend="justify">—  Ba chiar ea, răspunse Marcu.</p>
                  <p rend="justify">—  Am auzit de numele ei, făcu baronul cam nedumerit el însuşi de sosirea faimoasei Agnes. „Asta va să însemneze că prinţul nu mai are încredere în mine, dacă a trimis şerpoaica pe urmele mele, gândi el. Ea a fost întotdeauna o piază-rea şi mi-a adus numai bucluc.”</p>
                  <p rend="justify">—  De ce mi-a fost frică n-am scăpat, Marcule, şopti Grazziani. Câtă vrerne a auzit de ele, înseamnă că Bethlen îi stăpânul lor.</p>
                  <p rend="justify">—  Dar n-a zis şi de Iulia! se împotrivi Marcu.</p>
                  <p rend="justify">—  Tot una-i. Nu s-ar fi însoţit ele de nu aveau poruncă. Vor fi aflat cei de la curtea prinţului că noi suntem doi şi le-au trimis pe amândouă ca să ne îmbrodească. Ai să te lămureşti curând, când se vor întâlni cu baronul. Acuma spune-i că-i slobod să plece unde-i va fi voia, iar eu am să pun pe cineva pe urmele lui, şi ai să vezi!</p>
                  <p rend="justify">Auzind că i se dă drumul, aşa pe negândite, lui Czobor îi fugi gândul la o capcană, urmând să fie ucis pe la spate, temere ce o mărturisi lui Marcu, iar acesta o tălmăci pe dată.</p>
                  <p rend="justify">—  Eu mă încred în mintea domniei-tale, Czobor. Te las să alegi de te întorci acasă ca slugă credincioasă lui Bethlen, ori ca viitor sfetnic al meu. Nu ai decât să te hotărăşti. O slugă merge fără spadă, spre deosebire de prietenii mei, care trebuie să fie înarmaţi. Cum pofteşti!</p>
                  <p rend="justify">Baronul rămase năucit. Nu era în stare să priceapă de unde atâta mărinimie. Aşa-ceva nu i se mai întâmplase, şi nici nu mai auzise. „Dar dacă ajunge cu adevărat prinţ?<hi rend="color(#000000)">…</hi>  Parcă zicea că vrea să strângă iar într-o ţară toate pământurile locuite de olahi<hi rend="color(#000000)">…</hi>  Aş putea să ajung la mare cinste la curtea lui. Cât despre Bethlen…”</p>
                  <p rend="justify">—  Aş pofti să capăt iar spada mea, zise cu glas scăzut, văzând că cei doi dădeau să plece.</p>
                  <p rend="justify">Grazziani se opri şi era cât pe ce să-i întindă mâna, dar se răzgândi, socotind mai nimerit să-l lase pradă îndoielilor.</p>
                  <p rend="justify">—  Spune-i Marcule, că am să poruncesc după cum i-i voia!</p>
                  <p rend="justify">După plecarea lui Grazziani baronul vru să iasă, dar temnicerul îi puse mâna în piept, oprindu-l.</p>
                  <p rend="justify">—  Geri!</p>
                  <p rend="justify">—  Câine, scrâşni Czobor. Va să zică asta ţi-a fost vorba? urlă el în vreme ce temnicerul zăvorise uşa şi plecase.</p>
                  <p rend="justify">Se opri însă, din nou surprins, căci temnicerul se întoarse curând înmânându-i spada şi făcându-i semn să-l însoţească. Când se văzu în faţa zidurilor cetăţii şi slobod să meargă unde ar fi vrut, încă nu-i venea să creadă că-i adevărat. Apucă, la nimereală, pe uliţa din stângă porţii, însă nu merse mult şi se pomeni faţă-n faţă cu Feri-baci.</p>
                  <p rend="justify">—  Vai de mine, luminăţia-voastră, cum de îndrăzniţi să vă arătaţi în preajma turcilor şi încă înarmat? Eu auzit-am c-aţi fi fost prins de ei<hi rend="color(#000000)">…</hi>
                  </p>
                  <p rend="justify">—  Întocmai, dragul meu, se fuduli baronul. Am fost, dar m-am răfuit cu ei şi după cum vezi sunt slobod. Din cetate vin!</p>
                  <p rend="justify">Bătrâna iscoadă se cruci. „De bună seamă că-i vânzare la mijloc, doar cu ochii mei l-am văzut legat cobză.”</p>
                  <p rend="justify">—  Mi-a rămas spada şi punga cam vămuită de nemernici şi chiar te căutam spre a-ţi cere să-mi faci rost de un cal, să mă pot înfăţişa cât mai curând alteţei-sale. Am a-i da seamă de slujba ce-am îndeplinit-o şi nu suferă întârziere.</p>
                  <p rend="justify">Feri-baci nu era omul pe care să-l îmbeţi cu apă rece, aşa că nu se grăbi să-i facă pe voie. El ştia prea bine că din cetate nu putea ieşi chiar aşa de lesne, câtă vreme intrase cetluit. „Dar mai ştii? Ucigaşul lui Hadâr-paşa nu ieşise nestingherit? Hotărât, s-a întors lumea pe dos!”</p>
                  <p rend="justify">—  Am aflat de contesa Rozsnyai că ar fi venit pe la tine, zise baronul, după o clipă de tăcere.</p>
                  <p rend="justify">—  Nu-i cu putinţă, înălţime, că mie mi-a ars casa până-n temelie.</p>
                  <p rend="justify">—  Cum aşa? I-a pus careva foc?</p>
                  <p rend="justify">—  Se pare că da, întrucât chiar mai înainte a venit la soru-mea, unde stau vremelnic, un călugăr franciscan şi i-a spus că de nu mă lepăd de alteţa-sa casă în târgul Temesvarului n-am să-mi mai zidesc vreodată, decât numai în cimitir.</p>
                  <p rend="justify">—  Ce să aibă călugării cu tine?! se miră Czobor.</p>
                  <p rend="justify">—  Numai de va fi fost aşa-ceva, dar eu socot că sub veşmintele smerite se ascundea vreo iscoadă nemţească.</p>
                  <p rend="justify">—  Tot ce se poate<hi rend="color(#000000)">…</hi>  Şi chiar de aceea trebuie s-o întâlnesc pe contesă.</p>
                  <p rend="justify">Feri-baci stătu o vreme pe gânduri, de fapt se socotea dacă ar fi bine ca baronul s-o întâlnească pe Agnes, fiindcă el cu inima era tot alături de prinţul Bethlen. În cele din urmă îi spuse:</p>
                  <p rend="justify">—  În altă parte decât la hanul „Armura verde” nu văd să fi putut poposi contesa, dacă-i pe aici, dar eu n-am ştire, înălţimea-voastră. De altfel cer îngăduinţa să mă duc în treaba mea, că nu mai pot fi folositor cu ceva.</p>
                  <p rend="justify">„Te pomeneşti că şi ăsta se leapădă de Bethlen?!” îşi zise baronul, lăsându-l pe bătrân să plece, după ce îi ceru să-l îndrume spre han.</p>
                  <p rend="justify">Acolo a fost lesne să dea peste fete şi de cum o văzu pe Agnes îi rânji linguşitor:</p>
                  <p rend="justify">—  Hotărât lucru că am murit şi că mă aflu în rai, frumosule înger!</p>
                  <p rend="justify">—  Te înşeli, înălţimea-ta! Eşti viu şi mă îndoiesc că vei vedea vreodată paradisul pe lumea cealaltă, răspunse răutăcios fata.</p>
                  <p rend="justify">—  Întotdeauna ai avut un răspuns muşcător, scumpă contesă.</p>
                  <p rend="justify">—  Să lăsăm vorbele mari, domnule baron, şi mai bine spune-mi cinstit cum de-ai scăpat, câtă vreme ştiu bine că erai legat-fedeleş când ai pătruns în cetate. Nu cumva însuşi Grazziani ţi-a deschis poarta?</p>
                  <p rend="justify">—  Oricât de necrezut ţi s-ar părea, aşa a fost!</p>
                  <p rend="justify">—  Să înţeleg, oare, că ai intrat în slujba lui?</p>
                  <p rend="justify">—  Doamne fereşte! Mă zoresc chiar să mă întorc la picioarele prinţului nostru.</p>
                  <p rend="justify">—  Dar fără omul sultanului, după câte bag de seamă.</p>
                  <p rend="justify">—  Am alta a-i spune stăpânului, căci ticălosul de căpitan austriac m-a minţit.</p>
                  <p rend="justify">—  Pe domnia-ta?! Cum de s-a putut?</p>
                  <p rend="justify">—  Degeaba vrei să fii rea, dragă contesă, dar aşa a fost. Grazziani n-are nici un fel de scrisoare asupra lui şi nu face decât să ducă voinţa sultanului la masa păcii de la Praga. Ştie de încercările noastre de a-l împiedica şi l-a şi vestit pe padişah. Pentru aceasta mă întorc cu grabă<hi rend="color(#000000)">…</hi>
                  </p>
                  <p rend="justify">—  Asta ţi-a spus-o chiar el, nu-i aşa? îl opri contesa.</p>
                  <p rend="justify">—  Vezi-bine! se cam fâstâci Czobor. Dar mi-am dat, şi eu seama.</p>
                  <p rend="justify">—  Nu te întreb cum, că nu mi-ai spune. Te sfătuiesc însă ca în faţa alteţei-sale să găseşti altă poveste. Nu de alta, dar ca să te poată crede, râse batjocoritor Agnes. Totuşi am o rugăminte la domnia-ta, dacă mai ai un simţământ pentru ţara unde te-ai născut: Vorbit-ai ceva despre mine lui Grazziani? Spune drept!</p>
                  <p rend="justify">—  Jur că nu!</p>
                  <p rend="justify">—  Atunci încă-i bine şi-ţi mulţumesc! Cred că n-ai avut când. Drum bun, domnule baron!</p>
                  <p rend="justify">Baronul ar fi vrut să-i spună că nu are bani îndeajuns ca să poată cumpăra un cal şi s-ar fi împrumutat cu ceva, dar contesa îi şi întoarse spatele. De altfel nici nu se ştie dacă i-ar fi dat. „Sunt bănuit că am trecut de partea lui? Ei bine, aşa are să fie!” îl bătea gândul să se ducă la Grazziani spre a-i cere de drum şi chiar era să plece, dar se pomeni cu un rob care-i aducea de căpăstru armăsarul pe care-l socotea pierdut. Cum slujitorul îi vorbea limba, spuse că înălţimea-sa Gaşpar-beg ar fi aflat că în timpul cât i-a fost oaspete şi-ar fi pierdut nişte bani, pe care găsindu-i îi trimite înapoi. Cu plecăciune îi întinse o tăşcuţă, însă Czobor ştiu foarte bine că nu fusese nicicând a lui. Felul în care îi plătise i-a făcut plăcere şi nu mai avea îndoială că-l va sluji pe un astfel de prinţ darnic.</p>
                  <p rend="justify">Se aşeză la masă, fiindcă nu se săturase în temniţă, şi porunci friptură şi vin scump, ştiindu-şi punga plină. Rămase uluit însă văzând un străin că se aşază lângă el, fără să-i ceară îngăduinţă.</p>
                  <p rend="justify">—  Ce vrei? se răsti Czobor. De unde neruşinarea asta? şi puse mâna pe mânerul spadei.</p>
                  <p rend="justify">—  Uşurel, excelenţă, rosti prietenos străinul. Nu-i nevoie de sabie faţă de prieteni, ci mai curând de un pocal cu vin.</p>
                  <p rend="justify">—  N-am ştire să te fi cunoscut, necum să fim şi prieteni. Cine eşti şi ce ai cu mine?</p>
                  <p rend="justify">—  Sunt duşmanul duşmanului excelenţei voastre! Cu alte cuvinte, suntem în aceeaşi tabără. Să zicem că mă numesc<hi rend="color(#000000)">…</hi>  Giani.</p>
                  <p rend="justify">—  Tot nu te înţeleg!</p>
                  <p rend="justify">—  Mai limpede: Grazziani este vrăjmaşul nostru. Punând umărul în doi, îl doborâm mai uşor.</p>
                  <p rend="justify">„Aşa de curând mă şi pune la încercare?<hi rend="color(#000000)">…</hi>  De vreme ce se dă drept de partea lui Bethlen, nu poate fi decât iscoada lui Grazziani”, îşi zise baronul hotărât să fie prevăzător.</p>
                  <p rend="justify">—  Deocamdată am de gând să mănânc şi te poftesc să mă laşi în pace, fiindcă vreau să fiu singur. Pe urmă vom mai vedea. Oricum te povăţuiesc să nu te mai ţii pe urmele mele, căci s-ar putea să uit că-mi eşti „prieten” şi-s cam iute de mână. Mergi cu bine!</p>
                  <p rend="justify">Străinul se ridică nedumerit, fiindcă nu se aşteptase la un astfel de răspuns, şi dezamăgit îşi văzu de drum.</p>
                  <p rend="justify">Czobor mâncă pe îndelete, după care se hotărî să i se înfăţişeze lui Grazziani şi să-i spună că nu se va mai întoarce la Bethlen, rămânând în slujba lui dacă vrea. Se răzgândi însă de cum se văzu în afară, amintindu-şi că mai de folos i-ar fi ca om de taină la Deva, dându-i veşti despre uneltirile de la curtea prinţului. Până una-alta, avea să-i scrie un răvaş ca să ştie în ce ape se scălda contesa Agnes.</p>
                  <p rend="justify">Intră într-o biserică şi-l rugă pe preot să-i dea unelte pentru scris, după care aşternu pe hârtie: „Contesa e o viperă! răsuci hârtia sul şi după ce aruncă nişte bănuţi în cutia milelor se îndreptă către poarta cetăţii. N-ar fi vrut să iese în vileag dând el însuşi scrisoarea, dar altcum nu era cu putinţă. Străjerul se uită lung la ea şi o răsuci în fel şi chip, până pricepu că era pentru solul padişahului, dar făcuse atâta tărăboi încât auziră şi trecătorii din preajmă despre ce era vorba.</p>
                  <p rend="justify">Dacă era mai grijuliu, baronul ar fi băgat de seamă că printre ei se afla şi acel Giani, cu pălăria trasă pe ochi, care se apropie de azap şi îi şopti ceva la ureche, îi strecură un galben în schimbul sulului de hârtie şi strecurându-se pe după străjer pătrunse în cetate. Cu paşi grăbiţi se îndreptă spre clădirea unde se afla trimisul padişahului, căci făgăduise să ducă el răvaşul. Necunoscutul învăluit în mantie neagră, care încercase, sub alt nume, să intre sub pielea baronului, nu era decât Pasquale, trimisul lui messer Marini spre a curma firul vieţii lui Grazziani. Nicicând nu se ivise un prilej mai bun decât acuma şi, încleştându-şi braţul pe pumnal, se îndreptă hotărât asupra duşmanului serenissimei republici. Veneţia avea să lovească în chiar inima cetăţii Timişoarei!</p>
               </div>
               <div type="div3">
                  <head>IAZUL IELELOR</head>
                  <p rend="justify">—  Iacă, mămucă, ţi-am adus fata asta să ai grijă de ea! strigă Toader, împingând-o cu blândeţe pe Profiriţa în bordeiul lor.</p>
                  <p rend="justify">—  Aracan di mini! se tângui femeia. Dar e giupâniţa boierului! Ce-aţi făcut cu biata fată? Cum de-i în halul ăsta?</p>
                  <p rend="justify">—  Nimic, mămucă! Giur pe sfânta cruce! Îi cam speriată şi ar trebui să-i descânte oleacă baba Irina, ca să-i treacă.</p>
                  <p rend="justify">—  Dragul mămuchii, să nu fi făcut vreo prostie<hi rend="color(#000000)">…</hi>
                  </p>
                  <p rend="justify">—  Nu-ţi face griji! îi întreagă cum o făcut-o mă-sa, care din păcate nu mai este<hi rend="color(#000000)">…</hi>
                  </p>
                  <p rend="justify">—  Ce vrei să spui?</p>
                  <p rend="justify">—  S-o izbit de un copac ş-o rămas lată.</p>
                  <p rend="justify">Toader îi povesti pe scurt cele întâmplate, în vreme ce Profiriţa se aşeză pe un scăunel cu mâinile în poală, fără să-i pese de cele ce spunea flăcăul. Parcă nici n-ar fi povestit despre ea.</p>
                  <p rend="justify">Deodată, ca o vijelie, se năpusti în bordei Măriuca, sora cea mică a lui Toader.</p>
                  <p rend="justify">—  Vălelei, bădiţă Todiriţă, ce bine că eşti teafăr! se bucură ea îmbrăţişându-l.</p>
                  <p rend="justify">O  zări pe Profiriţa care nici n-o băga în seamă, dar zgâtia de fată nu se lăsă, ci se luă de ea.</p>
                  <p rend="justify">—  Matale eşti giupâniţă de la curte, măcar că eu nu te ştiu, că încă n-am ajuns să slujesc pe acolo. Dar să nu te temi la noi, că am să te apăr eu şi am să te îngrijesc!</p>
                  <p rend="justify">Profiriţa începu a plânge, domol la început, iar mai apoi cu hohote. O cuprinse pe Măriuca în braţe şi amândouă lăcrimau de mai mare jalea.</p>
                  <p rend="justify">—  Plângi, draga mămuchii, plângi! o îndemnă bătrâna pe fata boierului, mângâindu-i creştetul. Descarcă-te ca să nu-ţi crape inima de necaz! Ce să facem, dacă Dumnezeu a vrut aşa?</p>
                  <p rend="justify">Cele două fetişcane rămaseră îmbrăţişate şi plânseră până la secarea lacrimilor, în vreme ce Toader îşi răsucea fâstâcit cuşma în mâini. Într-un târziu se mai potoliră şi bătrâna, ştergându-şi ochii umezi, spuse:</p>
                  <p rend="justify">—  Toderiţă-mamă, să te apuci să sapi alt bordei, că nu se cade să culcăm pe fata boierului laolaltă cu noi!</p>
                  <p rend="justify">—  Ba are să doarmă cu mine! Nu-i aşa giupâniţă? sări Măriuca.</p>
                  <p rend="justify">—  Dacă o vrea, n-are decât, răspunse mama, numai că un flăcău de însurat nu are ce căuta sub acelaşi acoperământ cu o fată-mare, că s-ar scorni vorbe!</p>
                  <p rend="justify">—  Iacă m-apuc de treabă, mămucă, şi de mai chem vreo câţiva, până sara, gata-i! răspunse bucuros tânărul.</p>
                  <p rend="justify">—  Eu vreau acasă, se smiorcăi Profiriţa.</p>
                  <p rend="justify">—  Te ducem, giupâniţă, nu te teme, zise Toader. Când ai să vrei mergem, numai să se întoarcă giupân armaşu, tata matale, că n-a fi bine să stai singurică la conac.</p>
                  <p rend="justify">—  Atunci să rămâie şi ea cu mine! hotărî fata apucând-o pe Măriuca pe după gât.</p>
                  <p rend="justify">—  Bucuroasă! începu aceasta a râde cu gura până la urechi, deşi mai înainte plânsese de-i sărea cămaşa de pe ea.</p>
                  <p rend="justify">—  Vezi să nu te necăjească, giupâniţă, se îngrijoră bătrâna. Fata aiasta-i diavoliţă curată, nu-i ca alte fete!</p>
                  <p rend="justify">—  Dar eu vreau! porunci Profiriţa, de parcă s-ar fi aflat acasă.</p>
                  <p rend="justify">Nu mai avură încotro şi se învoiră ca Toader să sape bordeiul pentru cele două fete, dar mai înainte de a se apuca flăcăul o chemă pe soră-sa.</p>
                  <p rend="justify">—  Dă tu fuguţa, Măriucă, la baba Irina să vină să-i descânte ori să-i deie ceva buruieni de leac.</p>
                  <p rend="justify">—  Dar de ce s-o mai aducem pe hârcă? Ce, eu nu ştiu să-i descânt?</p>
                  <p rend="justify">—  Chiar ştii? se lumină Profiriţa.</p>
                  <p rend="justify">—  Vezi-bine! Ian adă matale mânuţa colea la baba şi ascultă ce ţi-oi spune!</p>
                  <p rend="justify">Îşi trase broboada pe frunte, legându-se ca bătrânele satului, se cocârjă şi se prefăcu a-i căta în palmă, spre hazul celor din jur. Tuşi înecăcios, aşa cum o văzuse pe baba Irina, socotind că aşa se întăreşte descântecul, prin curăţirea bojogilor, şi începu: „Trece pi şuşă un câini cu sa, cu patru chicioari şi cu coada cinci. Cui i-am discântat, leac o căpătat, doar la 'mniata să hie vr'un păcat! Trebă babii slănină, trebă babii făină, trebă babii papuci, di n-ai da să ti usuci!”</p>
                  <p rend="justify">Greu de spus dacă descântecul nu va fi fost pricina înzdrăvenirii Profiriţei, căci se porni dintr-odată pe râs cu hohote.</p>
                  <p rend="justify">—  Am zis eu că-i diavoliţă, nu alta, făcu bătrâna.</p>
                  <p rend="justify">—  Ma-i spune-l o dată, se rugă jupâniţa râzând cu lacrimi.</p>
                  <p rend="justify">—  Nu se cade, că-şi pierde puterea de nă-i plăti! Dar mai ştiu eu altele!</p>
                  <p rend="justify">Profiriţa avea pe deget un inel, căpătat în dar de la tătâne-său şi la care ţinea foarte mult. Cu toate acestea îl scoase şi-l întinse Măriucăi.</p>
                  <p rend="justify">—  Al tău să fie, babo! Altceva nu am cu ce te răsplăti.</p>
                  <p rend="justify">—  Nu se poate, giupâniţă! se împotrivi Toader cu hotărâre. Măriuca a şuguit cu matale, cum are să poarte inel boieresc? Pune-l înapoi!</p>
                  <p rend="justify">—  Nu vreau! bătu din picior tânăra boieroaică. Poftesc să fie al Măriucăi şi gata!</p>
                  <p rend="justify">—  Lasă-mă bădiţă să-l port şi eu oleacă, doar aşa, de fudulie, că ştiu eu bine că ţăranii nu-s cu inele, şi pe urmă i-l dau îndărăt.</p>
                  <p rend="justify">—  Ba, dacă vrei să ştii, ţi l-am dat ţie de tot şi te rog să nu-mi mai spui „giupâniţă”, ci Profiriţa, că de m-oi întoarce la curte, tu ai să fii sora mea!</p>
                  <p rend="justify">Toader se uită zâmbind la odrasla boierească. Aşa cum se înroşise ea la faţă, de ciudă că i se pusese careva împotrivă, era tare frumuşică, însă nu putea fi de nasul unui răzeş ca el!</p>
                  <p rend="justify">Dar Profiriţa începuse a-i vedea pe ţărani cu alţi ochi şi nu ca pe nişte slugi de rând. Ba, cu vremea, s-a obişnuit aşa de bine cu cei din jurul ei, de parcă ar fi trăit împreună de o viaţă. Flăcăii care fuseseră faţă la cele petrecute în pădure nu mai erau în sat, plecaseră cu toţi în „oastea măriei-sale Ion vodă”, şi numai Todiriţă rămăsese, anume că de s-o întoarce boierul Nicoriţă să-i ducă fata înapoi, întrucât nu făptuise moarte de om şi se purtase bine cu jupâniţa. Însă acum flăcăul ar fi vrut ca ziua aceea să nu mai vină niciodată, căci se vedea cât-colo că-i plăcea Profiriţa, chiar şi numai după veşmintele lui curate şi dichisite, de parcă ar fi mers în fiecare zi la horă. E drept că şi ea, îmbrăcată aşa, ca o ţărăncuţă, se mai trăsese la faţă şi arăta ca oricare fetişcană de-a lor, cu toate că, în afară de Măriuca, toţi o cinsteau ca pe o boieroaică şi nu cutezau a-i zice pe nume. Toader îi purta o grijă deosebită şi în fiecare zi, sculânduse cu noaptea în cap, aducea de prin codru câte un şoldan ori chiar un căprior săgetat, îmbelşugându-i mesele.</p>
                  <p rend="justify">Purtarea lui Todiriţă dădu de gândit mamei sale, care nu se răbdă să-i spună:</p>
                  <p rend="justify">—  Bagă-ţi minţile-n cap, măi băiete, că odrasla boierească nu-i de nasul unui răzăş ca tine!</p>
                  <p rend="justify">—  Iraaa, mămucă, şi mata<hi rend="color(#000000)">…</hi>  răspundea el ruşinat şi fâstâcit de nu mai putea scoate o vorbă. Apoi îşi lua baltagul şi se pornea pe cărările codrului, cântând din frunză cu mare jale, dar să nu-l audă nimeni.</p>
                  <p rend="justify">Trecu primăvara şi despre cei plecaţi la oaste nu se mai află nici o veste, iar bătrânii erau tare necăjiţi că nici în vara asta nu vor fi bucate de strâns, câtă vreme n-a semănat nimeni. Gropniţele cele vechi erau pe isprăvite şi mare foamete se prevestea.</p>
                  <p rend="justify">Într-una din zile, cele două prietene plecară după vreascuri şi, fiindcă îşi puseseră în gând să meargă şi mai departe prin pădure, Măriuca o lăsă pe Profiriţa şi se repezi cu lemnele acasă. Jupâniţa rămase într-o poiană cu romaniţe, pe care începu a le culege şi împletindu-şi din ele o cunună şi-o aşeză pe frunte. Strângea acuma şi pentru prietena ei, spunându-şi că aveau să fie ca două zâne ale florilor.</p>
                  <p rend="justify">—  Dar cum se face că eşti singurică? auzi deodată vocea binecunoscută a lui Toader.</p>
                  <p rend="justify">—  Nu sunt chiar de una singură. Iacă, tot ce vezi, de jur-împrejur, sunt supusele mele.</p>
                  <p rend="justify">—  Ahaaa! Matale eşti zâna florilor!<hi rend="color(#000000)">…</hi>  Şi prostul de mine nici n-am băgat de seamă! Iertăciune, frumoasă zână!</p>
                  <p rend="justify">Fata chicoti şi începu a împrăştia florile rupte pentru cununiţa Măriucăi.</p>
                  <p rend="justify">—  Te-am iertat, bădiţă, făcu ea privindu-l pe sub gene. Pe matale nu se poate să nu te ierte lumea!</p>
                  <p rend="justify">—  De, ştiu eu!<hi rend="color(#000000)">…</hi>  răspunse Toader gândindu-se la boierul Nicoriţă, tatăl fetei.</p>
                  <p rend="justify">Uitând de Măriuca, jupâniţa îl apucă pe Toader de mână şi o porniră pe o potecă mai puţin bătătorită, după ce îl rugase să-i arate iazul ielelor.</p>
                  <p rend="justify">Era o zi caldă de vară şi pădurea fremăta de zumzetul gâzelor. Razele soarelui se strecurau îndrăzneţe printre ramurile umbroase, iar locurile umede şi reci, care te înfiorau de amintirea iernii, erau tot mai puţine, odată cu arşiţa verii. Toader tăie o nuieluşă pe care începu s-o încrusteze cu meşteşugite înflorituri şi după ce isprăvi i-o întinse fetei.</p>
                  <p rend="justify">—  Aiasta-i nuieluşa fermecată! O zână ca matale nu are decât să atingă pe muma pădurii şi pe dată hârca se face nevăzută!</p>
                  <p rend="justify">Râseră amândoi, iar Profiriţa apucând beţigaşul o rupse la fugă, ascunzându-se prin tufişuri.</p>
                  <p rend="justify">—  Sâc, bădiţă, că nu mă găseşti!</p>
                  <p rend="justify">Merseră aşa, în joacă, până se îndepărtară destul de mult. De la o vreme însă, începu a se simţi un iz de hoit şi pe jupâniţă o trecu un fior.</p>
                  <p rend="justify">—  Ne apropiem de iazul ielelor, zise ea ridicând năsucul în vânt, asemenea unui căprior.</p>
                  <p rend="justify">—  Da' de unde! Mai avem o bună bucată de loc.</p>
                  <p rend="justify">—  De n-ai avea musteaţă aşa de stufoasă, poate că ai simţi şi matale, bădiţă, duhoarea iazmei, dar aşa<hi rend="color(#000000)">…</hi>  şi chicoti privindu-l şăgalnic.</p>
                  <p rend="justify">Flăcăul îşi acoperi cu degetul podoaba de deasupra gurii şi umflându-şi nările trase cu nesaţ. Asta numai spre a-i face pe plac fetei, căci el ştia foarte bine că trebuia să fi fost vreo lighioană moartă şi putrezită. Ajunseseră în preajma unei băltoace destul de mari, cu ape întunecate şi netulburate decât de zborul gâzelor, ca toate ochiurile împrejmuite de pădure. Ca într-o oglindă se vedeau pe luciul ei cerul şi cei câţiva norişori gonind prin faţa copacilor înţepeniţi cu capul în jos. Speriată de bâldâbâcul broaştelor, fata se opri şi aşteptă s-o ajungă flăcăul din urmă. Izul începuse a se simţi şi mai tare, ca şi cum broaştele ce tulburaseră apa l-ar fi stârnit mai rău. Toader socoti că trebuie să fie pe aproape un stârv destul de mare şi vru s-o îndepărteze pe fată.</p>
                  <p rend="justify">—  Să mergem în altă parte, că aici pute!</p>
                  <p rend="justify">Profiriţa însă parcă era fermecată de privelişte şi nu-i putea scoate din cap că miasma nu venea din fundul iazului. Îi plăcea totul nespus de mult şi vru să ocolească balta de jur împrejur, dar din nebăgare de seamă îşi prinse piciorul între două crăci.</p>
                  <p rend="justify">—  Văleuuu! Sai bădiţă, că m-a prins muma pădurii de picior! Scapă-mă!</p>
                  <p rend="justify">—  Aracan de mine, ţi-ai scrântit piciorul! Acum trebuie să te iau în braţe, că altminteri nu poţi merge.</p>
                  <p rend="justify">—  Dacă-i pe-aşa, ia-mă! încuviinţă fata.</p>
                  <p rend="justify">Cât ai clipi se şi cuibărise la pieptul flăcăului, cuprinzând-l cu mâna pe după gât, apoi prinzând îndrăzneală îl trase de mustaţă şi îl sărută drept pe buze.</p>
                  <p rend="justify">—  Îmi placi, că miroşi a busuioc! se alintă ea, vrând să-l facă să creadă că asta fusese pricina.</p>
                  <p rend="justify">Toader simţi că îl inundă un val de sânge cald şi nu mai putu scoate o vorbă. Ar fi vrut să n-o mai lase din braţe până la judecata de apoi. Ba cu dragă inimă ar fi rămas toată viaţa acolo în pădure, spre a nu se mai întoarce printre strâmbătăţile omeneşti. Cu greu izbuti să şoptească, de parcă i-ar fi fost frică să nu-l audă careva:</p>
                  <p rend="justify">—  Giupâniţă<hi rend="color(#000000)">…</hi>  mie<hi rend="color(#000000)">…</hi>  îmi eşti tare dragă!</p>
                  <p rend="justify">—  Şi matale mie! o luă gura pe dinainte pe fată.</p>
                  <p rend="justify">Deodată îl apucă cu amândouă mâinile pe după gât şi începu a tremura ca bântuită de un vis urât.</p>
                  <p rend="justify">—  Bădiţă<hi rend="color(#000000)">…</hi>  colo! şi arătă cu mâna fără a întoarce capul.</p>
                  <p rend="justify">Crezând că zărise cine ştie ce dihanie, o puse binişor la pământ ca să aibă mâinile slobode şi uitându-se unde-i arătase Profiriţa văzu o formă omenească întoarsă cu faţa-n jos, iar în juru-i un roi de muşte, mai mari şi mai mici.</p>
                  <p rend="justify">—  Rămâi matale aici, că nu-i nici o primejdie! Morţii nu fac rău celor vii, că ziua nu mai au nici o putere. Şi ca să nu te temi, iacă, îţi las cuţitul.</p>
                  <p rend="justify">Văzând că fata s-a liniştit oarecum, se îndreptă către locul cu pricina şi apucând un băţ îl împinse grijuliu sub pieptul mortului, ca să-l dea cu faţa-n sus. Nu izbuti decât să stârnească roiuri de muşte, căci bucata de lemn pătrunse în carnea putrezită. În schimb, tigva necunoscutului se rostogolii cât-colo, dând la vedere urma unui obraz mâncat cu totul de viermi. Scuipă scârbit şi abia se ţinu să nu verse, în vreme ce se întoarse în fugă spre fată.</p>
                  <p rend="justify">—  Cine-i? întrebă ea.</p>
                  <p rend="justify">—  Un mort!</p>
                  <p rend="justify">—  Săracul!</p>
                  <p rend="justify">—  Am să mă-ntorc după ce iau câţiva oameni de la noi şi pe taica Iacov să-l îngropăm creştineşte, că de nu, s-o face strigoi!</p>
                  <p rend="justify">Profiriţa rămase pe gânduri.</p>
                  <p rend="justify">—  Eşti un om bun, bădiţă! Eu ştiu că ghiceşti cine-i mortul şi totuşi vrei să-i faci un bine.</p>
                  <p rend="justify">—  Ba chiar pot să-ţi spun că nu se desluşeşte nimic de pe faţa lui.</p>
                  <p rend="justify">—  Îs veşmintele lui Toma Melinte!</p>
                  <p rend="justify">—  Poate că ai dreptate, răspunse el uitându-se lung la hoit. Cine l-a pus să înfrunte pădurea, când nu o cunoştea deloc?</p>
                  <p rend="justify">—  De nu erai bun cu mine, acuma aş fi zăcut lângă el! se înfioră Profiriţa şi se lăsă luată în braţe ca un copil.</p>
                  <p rend="justify">—  Nu spune asta! Doamne fereşte! Nici că aş putea gândi<hi rend="color(#000000)">…</hi>
                  </p>
               </div>
               <div type="div3">
                  <head>DRUM CU IUBIRE ŞI PRIMEJDIE ASCUNSĂ.</head>
                  <p rend="justify">Pasquale se dădu drept trimisul contesei Rozsnyai, despre care aflase de la hangiul unde trăseseră cele două femei. De fapt nici nu-i trebuia mai mult decât să ştie cum o cheamă, întrucât o văzuse ieşind din cetate şi bănuise că ar fi prietenă cu omul pe care-l căuta. De altfel poseda şi scrisoarea baronului, deşi n-avea habar ce se spune în ea. Pentru el era de trebuinţă numai să poată pătrunde în preajma lui Grazziani, ca să-l poată înjunghia. Aşa că, de îndată ce fu primit de către acesta, fără a mai spune ceva se şi năpusti asupra lui, cu pumnalul în mână. Cum nu se aştepta, acesta ar fi fost străpuns pe dată de nu se băga Pera între ei, primind el în plin obraz lovitura, căci spre norocul său apucase să prindă mai înainte încheietura braţului ucigaş.</p>
                  <p rend="justify">Văzând ce se întâmplă, Ibrahim-efendi, cel ce-l adusese pe veneţian, trase iataganul şi cu o mişcare fulgerătoare îi reteză capul.</p>
                  <p rend="justify">Grazziani se apropie îndată de Pera, a cărui faţă nu se mai desluşea din valul de sânge, îl cercetă părinteşte şi se încredinţă că se află în afara oricărei primejdii, în vreme ce turcul chemă oamenii de trebuinţă şi le porunci să se îngrijească de băiat. Pe urmă cei doi se traseră deoparte şi înaltul oaspete se grăbi să-i mulţumească dizdarului, după care adăugă cu oarecare părere de rău:</p>
                  <p rend="justify">—  Nu mai avem cum să aflăm cine a fost şi cine-l va trimis. Să vedem însă de are ceva asupra lui în afara acestui minunat pumnal, pe care-l voi păstra drept amintire.</p>
                  <p rend="justify">Spre uimirea amândurora, dădură peste răvaşul baronului, dar din păcate nu înţelegeau niciunul ungureşte.</p>
                  <p rend="justify">—  Lasă că mă descurc eu cu Marcu, fiindcă el mai înţelege câte ceva pe limba lui Bethlen, care desigur îl va fi trimis<hi rend="color(#000000)">…</hi>  dar atunci contesele?!</p>
                  <p rend="justify">Rana lui Pera s-a dovedit a nu fi primejdioasă, măcar că era destul de adâncă şi din pricina asta n-au mai putut pleca decât peste vreo săptămână. Şi nu i s-a părut deloc ciudat lui Grazziani că şi contesa Rozsnyai aştepta o scrisoare de la o rudă, care avea să sosească, după socoteala ei, în acelaşi timp, aşa că tot împreună aveau să plece mai departe.</p>
                  <p rend="justify">—  Uite, bine că mi-am adus aminte de răvaşul găsit la ucigaş şi pe care l-am ţinut anume să te întreb pe tine, Marcule, zise a doua zi către credinciosul său prieten.</p>
                  <p rend="justify">—  Ce răvaş?</p>
                  <p rend="justify">—  E scris ungureşte şi poate aflăm ceva de soi, pentru aceea nu am chemat un tălmaci, dar m-am luat cu una cu alta şi am uitat.</p>
                  <p rend="justify">—  Sunt numai trei cuvinte, dintre care unul pare iscălitură, se fâstâci Marcu.</p>
                  <p rend="justify">—  Asta am ghicit şi eu, dar ce înseamnă celelalte?</p>
                  <p rend="justify">—  Păi<hi rend="color(#000000)">…</hi>  eu ceva ungureşte am învăţat după ureche, însă de scris şi citit nici pomeneală.</p>
                  <p rend="justify">—  Hm! Cine ştie? făcu el gânditor. Poate că mi-o va citi cineva în drum, dacă nu cumva persoana la care mă gândesc va fi ştiind dinainte cine a fost atentatorul şi ce era cu răvaşul. Acum, că Pera s-a înzdrăvenit, putem pleca neîntârziat, că până în toamnă trebuie să ajungem la Praga şi de nu ne zorim ne prinde iarna pe aici. Trimite tu, Marcule, vorbă prietenelor noastre să se gătească de plecare.</p>
                  <p rend="justify">—  Mă duc chiar eu! se repezi acesta.</p>
                  <p rend="justify">Abia după ce au ieşit din târgul Timişoarei se întâlniră cu cele două graţii, care aşteptau la câteva verste mai departe pe calea Aradului, după cum fusese înţelegerea. Nu se făcea să iasă din cetate solul padişahului împreună cu nişte femei străine. Altfel, ţinuta era după toată pohfala cuvenită. Purta un turban de mătase verde cu surguci din pene de struţ ţintuit cu o frumoasă nestemată roşie, care nu putea fi decât un rubin, şalvarii verzi vârâţi în cizme scurte din cea mai bună piele ungurească, iar cămaşa de mătase galbenă, ţesută cu fir verzui, se vedea foarte puţin de sub pieptarul de catifea neagră, acoperit şi el de un coantăş auriu cu blăniţă de jder.</p>
                  <p rend="justify">Rânduiala hotărâtă pentru alai a ţinut numai câtă vreme s-a mers pe uliţele târgului, căci după întâlnârea cu fetele, caleaşca lor a fost înconjurată din amândouă părţile de spahii. Când şi când, ori Grazziani ori Marcu, mai des acesta din urmă, îşi cătau drum pe la fereastra carâtei şi atunci Iulia îşi scotea pe dată căpşorul ei bălai, ciripind de zor cu bănăţeanul.</p>
                  <p rend="justify">—  Te pomeneşti că te-i fi îndrăgostit de oştean? zâmbi răutăcios Agnes. Te porţi ca o fetişcană care dă ochii cu drăguţul ei.</p>
                  <p rend="justify">—  Ei şi ce? Nu ştiu, dar simt că mă-nfioară privirea lui şi, să nu te mint, mi-i tare drag.</p>
                  <p rend="justify">Ar fi răspuns Agnes ceva batjocoritor, după cum îi era obiceiul, dar tocmai atunci se ivi şi „turcul” în dreptul ei.</p>
                  <p rend="justify">—  Frumoasă doamnă, te-ai hotărât unde s-ar cuveni să facem popasul? Noi fiind numai însoţitorii domniei-tale ne supunem oricărei dorinţe.</p>
                  <p rend="justify">—  Ilustre domn<hi rend="color(#000000)">…</hi>  ori trebuie să-ţi spun efendi, luminăţia-voastră, sau<hi rend="color(#000000)">…</hi>
                  </p>
                  <p rend="justify">—  Mai bine Gaşpar! Eu la rându-mi îţi voi spune Agnes şi iată o prietenie abia începută definitiv pecetluită.</p>
                  <p rend="justify">Femeia se bucură în sine de îndrăzneala lui Grazziani, căci îi uşura mult calea spre inima lui. Era musai să-l facă să se îndrăgostească de ea şi asta cât mai curând.</p>
                  <p rend="justify">—  Prietenia unui om atât de însemnat e o mare cinste pentru mine. Cât despre popas<hi rend="color(#000000)">…</hi>  când vei binevoi, noi avem să ne supunem.</p>
                  <p rend="justify">—  Ce te face să crezi că aş fi cineva? Ţi-a spus Czobor, sau vei fi aflat ceva despre un anume om ce a vrut neapărat să mă lipsească de zile?</p>
                  <p rend="justify">—  N-am auzit despre ce-mi vorbeşti! Fiind străină de Timişoara, n-aveam cum să ştiu ce se petrece în cetate.</p>
                  <p rend="justify">—  Poate că ai dreptate. Şi mi-ar părea bine să fie aşa, răspunse Gaşpar străpungând-o cu privirea. Hai mai bine să ne uităm cât de frumos se sprijină cerul pe marginile zării şi să ne închipuim că în curând vom ajunge acolo, dar pe urmă ce va fi?</p>
                  <p rend="justify">Agnes nu-i răspunse, fiindcă simţea că ceva nu era în bună rânduială şi nu ar fi vrut să se încurce în vorbe, aşa că se trase în caleaşcă, lăsându-l să plece de lângă ea. Se întoarse apoi către Iulia şi-i zise înciudată:</p>
                  <p rend="justify">—  Mai lasă-l în plata domnului pe frumosul tău. Ai să-ţi suceşti gâtul uitându-te după el.</p>
                  <p rend="justify">—  Ce, eu mă bag în vorbele tale cu turcul?</p>
                  <p rend="justify">—  Ei, na! Să ştii că te-am pierdut de prietenă dacă-mi încurci socotelile ori te ia gura pe dinainte, spunându-i ceva odorului tău.</p>
                  <p rend="justify">—  Fii pe pace, că doar nu despre tine vorbim.</p>
                  <p rend="justify">—  Ce ţi-i şi cu dragostea asta oarbă! Poate chiar de mâine îi lăsăm, ai să-l uiţi şi când îţi vei aminti de zilele acestea vei râde că ai putut fi îndrăgostită ca o gâscă.</p>
                  <p rend="justify">Scoase apoi capul pe fereastră şi-l văzu pe Grazziani în apropiere, vorbind cu Pera. Îi făcu semn cu mâna.</p>
                  <p rend="justify">—  Unde ai plecat, noul meu prieten? zâmbi ea ca un înger.</p>
                  <p rend="justify">—  Credeam că nu mai vrei să vorbim, de vreme ce te-ai îndepărtat de fereastră.</p>
                  <p rend="justify">—  Fiindcă ai avut bunăvoinţa să ne proteguieşti, cutez a te ruga să trecem prin Arad. Şi poate că mai pe urmă nu-ţi vom mai fi o povară la drum.</p>
                  <p rend="justify">—  Cum poţi vorbi aşa, „noua mea prietenă”? Nu ne-am înţeles că facem împreună calea? Am să poruncesc să ne ducem unde ai spus!</p>
                  <p rend="justify">—  Nu ştiu ce mă face să cred că eşti veneţian şi nicidecum cu sânge croat<hi rend="color(#000000)">…</hi>
                  </p>
                  <p rend="justify">—  De unde ştii<hi rend="color(#000000)">…</hi>?</p>
                  <p rend="justify">Se gândi că Agnes era totuşi o iscoadă, care ştia mai multe decât voia să arate. „Ce-o fi căutând la Arad şi de ce vrea să mă tragă într-acolo?”</p>
                  <p rend="justify">—  Dacă nu mă-nşel, prietenul tău i-a spus Iuliei.</p>
                  <p rend="justify">—  Aaa! Da, se poate<hi rend="color(#000000)">…</hi>
                  </p>
                  <p rend="justify">Era pe deplin lămurit că îl minţea. Mai schimbă câteva vorbe cu ea şi apoi îi făcu semn lui Pera să se apropie, pentru a-i porunci calea ce trebuiau s-o urmeze, iar acesta să-l vestească pe alaybey<hi rend="color(#000000)">…</hi>  Oricum, aşa îi spuse contesei.</p>
                  <p rend="justify">—  I-am zis că ne vom opri în marginea târgului şi că de va fi nevoie te voi însoţi eu cu prietenii mei, ca să nu intrăm cu toţi călăreţii acolo.</p>
                  <p rend="justify">—  Foarte bine! Numai că în oraş mă voi duce numai eu cu Iulia, ca să nu se afle că suntem împreună. Ştii<hi rend="color(#000000)">…</hi>
                  </p>
                  <p rend="justify">—  Se-nţelege! în gând îşi spuse: „De bună seamă ca să dea de ştire cuiva de sosirea noastră!” De fapt, vorbise cu Pera să meargă pe ascuns şi să iscodească tot ce va face contesa în Arad. Apoi rămase în urmă şi vorbi îndelung cu Kerim-efendi, de asemenea fără ca Agnes să poată afla ce, cu toate că ar fi dat mult să ştie.</p>
                  <p rend="justify">Rămasă numai cu Iulia, contesa i se mărturisi:</p>
                  <p rend="justify">—  Nu ştiu cum am să mă mai descurc acuma. Nu cumva să fi făcut vreo prostie<hi rend="color(#000000)">…</hi>
                  </p>
                  <p rend="justify">—  Ce s-a mai întâmplat?</p>
                  <p rend="justify">—  I-am spus că trebuie să merg în Arad şi eu nu cunosc pe nimeni acolo. Dacă trimite vreo iscoadă să vadă unde şi ce treabă avem?! La cine să mergem?</p>
                  <p rend="justify">—  La biserică, de pildă.</p>
                  <p rend="justify">Contesa făcu ochii mari, neştiind dacă trebuie să râdă sau să se zburlească.</p>
                  <p rend="justify">—  Văd că dragostea ţi-a sucit minţile. Ce să căutăm acolo? Nu cumva ai pofti să ne rugăm pentru iertarea păcatelor, ori<hi rend="color(#000000)">…</hi>  te pomeneşti că-mi spui să mă cunun cu turcul?!</p>
                  <p rend="justify">—  Până atunci, mai va! Ai spus însă că n-ai unde te duce şi nu trebuie să ne dai de minciună? Foarte bine! În Arad se află fără îndoială o biserică şi de bună seamă că acolo vei da de un pastor<hi rend="color(#000000)">…</hi>
                  </p>
                  <p rend="justify">—  Şi ce? Vrei să mă spovedesc ce am de gând?</p>
                  <p rend="justify">—  Ei, şi tu! Iacă, ai putea să-l întrebi dacă eu, catolică fiind, aş putea să mă mărit cu un eretic olah?</p>
                  <p rend="justify">—  Iulişka, tu te-ai ţicnit! Dar<hi rend="color(#000000)">…</hi>  ia stai! O întrebare oarecare, cum ar fi că vrem să aflăm când cade paştele la anul<hi rend="color(#000000)">…</hi>  Oricum, ai avut un gând bun şi eu n-am băgat de seamă de la început<hi rend="color(#000000)">…</hi>  Hai să te pup! Poate că îţi ies şi gărgăunii de a te mărita cu olahul.</p>
                  <p rend="justify">Se îmbrăţişară amândouă râzând, tocmai când Grazziani îşi arătă faţa la fereastra caleştii.</p>
                  <p rend="justify">—  Cum vine asta? întrebă el. N-am şi eu un loc la mijloc?</p>
                  <p rend="justify">—  Ţi-ar veni greu să alegi! îi răspunse foarte voioasă contesa.</p>
                  <p rend="justify">—  Da de unde, hotărârea mea e şi luată!</p>
                  <p rend="justify">—  Cine ştie? făcu Agnes lăsându-l să nădăjduiască.</p>
                  <p rend="justify">Începuse să creadă că avea să se joace cu el ca pisica cu şoarecele, şi-i convenea de minune. Iar asemenea vorbe făcură să treacă vremea pe negândite, până ce înserarea îi sili pe călători să se pregătească de înnoptat chiar în marginea oraşului. Femeile plecaseră mai departe, făgăduind că în cel mult două ceasuri aveau să fie înapoi, numai bine ca să poată lua cina împreună. I s-a părut destul de ciudată această dorinţă, dar Grazziani era hotărât să le lase cum or pofti, poate se vor da de gol mai curând.</p>
                  <p rend="justify">Trecuse vremea hotărâtă şi trebuiau să se întoarcă ciudatele călătoare şi chiar aşa se părea că se întâmplă. Din Arad ieşise în goana mare o căruţă însoţită de mai mulţi călăreţi.</p>
                  <p rend="justify">—  Ele sunt! zise Marcu, nerăbdător să vină Iulia.</p>
                  <p rend="justify">—  Nu vezi că-i vorba de un chervan şi goana cailor în galop arată mai curând a fugă? Şi de unde să fi avut însoţitorii?!</p>
                  <p rend="justify">Vijelioasa goană a chervanului, sărind când pe o roată când pe alta, stârni uimirea tuturor.</p>
                  <p rend="justify">—  Încălecarea! porunci Kerim-efendi, temându-se să nu fie vorba de vreun iureş vrăjmaş care să-i ia pe nepregătite. Poate că sunt nişte fugari în primejdie şi vin să ne ceară sprijin, dar mai bine să ne găsească pe cai, gata la orice.</p>
                  <p rend="justify">—  Nu-i rău să fim prevăzători, încuviinţă trimisul padişahului. De faci ceva chibzuit nu te vei căi, iar de nu, s-ar putea să nu mai ai când să vezi că ai greşit. Dacă aceşti călăreţi au gânduri bune faţă de noi, vor încetini la vreme, fiindcă în urma lor nu văd pe nimeni care să-i fugărească. Dacă nu, avem să-i întâmpinăm cum se cuvine!</p>
                  <p rend="justify">Într-adevăr, chervanul se opri chiar la marginea taberei turceşti, iar trei dintre străini se apropiară de Gaşpar şi ai lui. Îşi scoaseră pălăriile fluturându-le în semn de salut.</p>
                  <p rend="justify">—  Sluga! făcu cel ce părea a le fi căpetenie. Ajutaţi-mă, vitejilor oşteni, să nu fiu prădat pe pământurile luminăţiei-sale, padişahul!</p>
                  <p rend="justify">Vorbea turceşte, dar se ghicea că-i străin. Se arăta înfricoşat, cu toate că ochii lui mici şi vicleni păreau a fi bucuroşi de cele petrecute.</p>
                  <p rend="justify">Lui Grazziani nu-i plăcu deloc privirea străinului şi nici cerinţa lui de ajutor, câtă vreme nu i se zărea nimeni pe urme. Se vedea cât-colo că erau nişte raguzani, pe care altfel i-ar fi sprijinit cu drag, aşa că o luă drept pe limba lor:</p>
                  <p rend="justify">—  Cinstite signore, nu văd pricina spaimei<hi rend="color(#000000)">…</hi>
                  </p>
                  <p rend="justify">—  Per Bacco! îl opri acesta. Domnia-ta eşti chiar signor Grazziani, dacă nu mă-nşel<hi rend="color(#000000)">…</hi>  Madona, dar eşti îmbrăcat turceşte! Totuşi eu nu mă-nşel, că nu pot uita<hi rend="color(#000000)">…</hi>
                  </p>
                  <p rend="justify">—  De unde mă cunoşti şi ce nu poţi să uiţi?</p>
                  <p rend="justify">—  Mai întrebi, ilustre maestro? Dar cum aş putea să uit chipul pe care l-am privit cu încordare preţ de un sfert de ceas?<hi rend="color(#000000)">…</hi>  Spre ruşinea mea am închis ochii din pricina rănii ce mi-ai făcut-o, dar nu m-am supărat, aşa-i în duel<hi rend="color(#000000)">…</hi>
                  </p>
                  <p rend="justify">—  Mă iartă, signore, dar nu-mi aduc aminte să fi avut cinstea de a încrucişa sabia cu domnia-ta, răspunse rece Gaşpar.</p>
                  <p rend="justify">Hotărât lucru, raguzanul minţea, şi oare de ce? Se poate totuşi ca undeva prin Veneţia să se fi bătut cu el, dar nu mai ştia când şi unde<hi rend="color(#000000)">…</hi>
                  </p>
                  <p rend="justify">—  Da vero, da vero! se bucură neguţătorul, care nu era altul decât messer Marino Marini. Dar de maestrul Tardini uitat-ai?</p>
                  <p rend="justify">—  Aa, da! Numai că, vezi domnia-ta, eu am cunoscut acolo o mulţime de oameni, însă dacă te-ai numărat cumva printre învăţăceii lui, atunci fii binevenit. Ce necazuri ai păţit? întrebă el cu bunăvoinţă. Parcă am înţeles că te fugărea careva<hi rend="color(#000000)">…</hi>
                  </p>
                  <p rend="justify">—  Cum, nu mai vin?! Madona! Doi dintre oamenii mei au rămas pe caldarâmul acestui blestemat oraş, se văicări neguţătorul luându-se cu mâinile de cap.</p>
                  <p rend="justify">—  Ucişi?</p>
                  <p rend="justify">—  Spintecaţi!</p>
                  <p rend="justify">—  Şi se cunosc făptaşii? Sunt localnici?</p>
                  <p rend="justify">—  Avem şi noi partea noastră de vină, răspunse el ocolind întrebarea. Ba, dacă mă gândesc bine, chiar ei erau vinovaţi<hi rend="color(#000000)">…</hi>
                  </p>
                  <p rend="justify">—  Stai signor<hi rend="color(#000000)">…</hi>  cum ai zis că te cheamă?</p>
                  <p rend="justify">—  Patelli! Francesco Patelli, dar n-am apucat să spun, fiindcă m-am luat cu vorba.</p>
                  <p rend="justify">Numele nu-i spunea nimic şi Grazziani se gândi la o legătură dintre acest Patelli şi contesă, dar nu izbuti să-i dea de cap. Se putea însă la fel de bine ca bietul om să fi dat de necaz şi, cum zice că l-ar fi cunoscut cândva în trecut, nu se făcea să nu-i dea o mână de ajutor.</p>
                  <p rend="justify">—  Spune mai departe, signor Patelli, îl îndemnă el, ca şi cum nici nu s-ar fi gândit să-l bănuiască de înşelăciune.</p>
                  <p rend="justify">—  Cei doi s-au dat la joc de zaruri cu nişte târgoveţi, încă din noaptea trecută. Asta n-ar fi fost nimica, dar au pierdut totul şi poate că nici atunci nu s-ar fi întâmplat ce v-am povestit<hi rend="color(#000000)">…</hi>
                  </p>
                  <p rend="justify">—  Dar n-ai spus până acum nimic. Ba chiar văd că o cam iei pe ocolite. Fii mai scurt!</p>
                  <p rend="justify">—  Ce s-o mai lungesc<hi rend="color(#000000)">…</hi>  slugile ticăloase au jucat şi pe marfa mea din chervan, pierzând-o de asemenea. N-au pomenit nimic de asta şi când ne-am sculat, în zori, au venit câştigătorii de peste noapte, cerând marfa.</p>
                  <p rend="justify">—  Cam încurcată treabă!</p>
                  <p rend="justify">—  Întocmai<hi rend="color(#000000)">…</hi>  şi se înţelege că nici nu m-am gândit să le iau în seamă pretenţiile. Atunci au scos cuţitele, ucigându-i pe cei doi mincinoşi, dar sărind şi asupra noastră. Apărându-ne, i-am doborât.</p>
                  <p rend="justify">—  Foarte bine aţi făcut! Deci nu mai aveaţi cine să vă împiedice.</p>
                  <p rend="justify">—  Da' de unde? Au început să răsară ca din pământ alţi ticăloşi, ba unii se dădeau drept judecători<hi rend="color(#000000)">…</hi>  şi a trebuit să ne croim drum cu spada. Am rupt-o la fugă şi iată-ne veniţi să cerem sprijinul acestui paşă! arătă el spre Kerim-efendi.</p>
                  <p rend="justify">Anume făcuse aşa spre a se crede că habar n-avea ce rang şi însărcinare avea cel căruia i se adresase.</p>
                  <p rend="justify">—  Dar, la urma urmei, cu ce vrei să te sprijine? întrebă Grazziani sătul de vorbăria lui Patelli.</p>
                  <p rend="justify">—  Să ne fie îngăduit să poposim peste noapte în preajma acestor voinici oşteni, ca să nu fim atacaţi pe neaşteptate în timpul somnului. Se înţelege că vom plăti pentru aceasta, ca orice neguţători raguzani ce se respectă.</p>
                  <p rend="justify">—  Nu veneţieni?!</p>
                  <p rend="justify">—  În tinereţe, signor Grazziani, de mult de tot, am fost şi pe la Veneţia, dar numai întâmplător.</p>
                  <p rend="justify">La toate întrebările neguţătorul găsea răspuns şi, oricum, Grazziani simţea că nu-i place deloc acest om. Îi tălmăci lui Kerim-efendi dorinţa raguzanului şi, când auzi că vor să şi plătească, ochii turcului îndată sclipiră. Nu putea să priceapă însă cum ar fi putut avea vreo legătură aceşti străini cu oamenii lui Bethlen şi de nu cumva chiar cu Agnes. Oricum, va fi cu băgare de seamă când se vor întoarce fetele, o să observe dacă îşi fac vreun semn tainic. Porunci apoi ca neguţătorii să-şi aşeze culcuşul la marginea taberei şi cât mai departe de cortul lui.</p>
                  <p rend="justify">La căderea întunericului, se înapoie şi Marcu. Le însoţise pe doamne până în Arad, le lăsase la locul lor de popas şi se grăbise să dea ochii cu Grazziani, neştiind cine erau străinii poposiţi în preajmă. Acesta îl lămuri în câteva cuvinte, că mai multe nu ştia nici el, dar nu uită să-i strecoare bănuiala că ar putea fi în legătură cu femeile.</p>
                  <p rend="justify">—  Socot că nu! răspunse Marcu. De altfel nici în oraş nu s-au întâlnit cu nimeni, decât cu popa de la biserica cea mare.</p>
                  <p rend="justify">—  Doar nu pentru a se ruga au bătut atâta cale? Ce-au avut de vorbit?</p>
                  <p rend="justify">—  Nu ştiu, că eu am rămas în dreptul aghiazmatarului, iar ele s-au tot şuşotit cu popa, lângă altar. Nu se auzea nimic.</p>
                  <p rend="justify">Un alt tropot de cal îi înştiinţă că a sosit şi Pera, care fusese trimis mai din timp să iscodească pe uliţele târgului de nu cumva ar fi poftit careva să ştie ce făceau contesele în Arad. El fiind pe de lături, lesne ar fi putut să-şi dea seama.</p>
                  <p rend="justify">—  Nici tu n-ai aflat nimic îngrijorător? întrebă Marcu, după ce acesta povestise cum umblase.</p>
                  <p rend="justify">—  Linişte şi nici un semn!</p>
                  <p rend="justify">—  Dar oamenii s-au mai potolit? Na, c-am uitat să-i întreb pe neguţători la care han s-au petrecut omorurile, zise Grazziani.</p>
                  <p rend="justify">—  Ce omoruri? N-am auzit de nimic! răspunse Pera.</p>
                  <p rend="justify">—  Nici eu! adăugă Marcu.</p>
                  <p rend="justify">—  O bătaie cu nişte neguţători, la un han<hi rend="color(#000000)">…</hi>
                  </p>
                  <p rend="justify">—  Nici vorbă, că doar aş fi aflat! se împotrivi Pera.</p>
                  <p rend="justify">—  Hm! Tare ciudat! Câtă vreme niciunul n-aţi auzit<hi rend="color(#000000)">…</hi>
                  </p>
                  <p rend="justify">După rugăciunea de seară, de la asfinţit, oştenii începură a aprinde focurile pentru noapte. Îşi pregăteau cina câte unul sau mai mulţi la un loc, după care fiecare se îndrepta spre culcuşul ce şi-l înjghebase.</p>
                  <p rend="justify">Grazziani se aşezase la foc lângă Agnes, descusând-o despre ce văzuse în oraş, cum i-a priit drumul şi de nu va fi auzit de bătaia de la han, dar nu aflase nici ea nimic. Vremea trecu pe nesimţite şi focul lăsat să se stingă de la sine mai mocnea din când în când de sub cenuşă, abia luminând feţele celor doi, când, pe tăcute, îi apucă mâna şi mângâind-o o duse la buze.</p>
                  <p rend="justify">—  Nici cea mai scumpă catifea nu-i aşa de fină ca mânuţa ta. Toată pielea e aşa?</p>
                  <p rend="justify">—  Poate că şi mai şi! gânguri Agnes.</p>
                  <p rend="justify">—  Nu crezi că am putea să ne plimbăm prin câmpia asta nemărginită, sub lumina stelelor, până nu iese luna?</p>
                  <p rend="justify">—  Nu-i prea devreme? se alintă ea.</p>
                  <p rend="justify">Vru s-o cuprindă în braţe, când tocmai se auzi cineva tuşind în preajmă. Sări pe dată, apucând mânerul spadei. Cât ai clipi, se ivi şi Pera alături, de parcă ar fi stat la pândă în umbră.</p>
                  <p rend="justify">—  Cine-i? întrebă el.</p>
                  <p rend="justify">—  Eu, signor Grazziani, se auzi vocea mieroasă a lui messer Marini. Înainte de a mă culca, am venit să-mi plătesc datoria. Am dat şi oştenilor, dar nu se cuvine să nu-ţi ofer şi domniei-tale un mic dar.</p>
                  <p rend="justify">Îi întinse o cutiuţă de abanos ferecată cu argint şi desfăcând-o dădu la iveală un frumos diamant.</p>
                  <p rend="justify">—  Zice-se că însăşi sultăneasa Roxelana l-ar fi purtat cândva, dar cam aşa se spune despre toate giuvaericalele, spre a le sălta preţul. Numai că eu nu vreau bani, dar te rog să-l păstrezi în amintirea celui pe care l-ai întrecut cândva cu spada.</p>
                  <p rend="justify">—  Cam prea mult, signor Patelli, numai pentru atâta, dar dacă zici că ţi-a rămas adânc în amintire vârful spadei mele, n-am să ţi-l înapoiez.</p>
                  <p rend="justify">—  Mai de preţ decât podoaba, urmă Marini, este însă această butelie cu vin, pe care de asemenea ţi-o dăruiesc. Gustând din ea te vei duce cu gândul la frumoasele şi însoritele meleaguri, căci unul este vinul de Chianti pe lume!</p>
                  <p rend="justify">—  Chiar aşa? Cu asta chiar m-ai nimerit, fiindcă de mult mi-e gura cam uscată. Am să beau cu prietenii mei şi te poftesc să te numeri printre ei şi să ne ajuţi s-o golim chiar acuma.</p>
                  <p rend="justify">—  Ba, să-mi fie cu iertăciune, dar nu prea am îngăduinţă la băutură şi nici nu se cade să vă stric petrecerea, încât, cu plecăciune în faţa preafrumoasei doamne, eu vă zic adio!</p>
                  <p rend="justify">Bucuros că scapă de el, Grazziani îi făcu semn cu mâna şi-i ceru lui Pera să aducă nişte pocale, spre a cinsti şi pe contesă cu minunata licoare italienească.</p>
                  <p rend="justify">—  N-ar fi pentru întâia oară că beau şi nu pot să spun că nu-mi place, dar n-ar fi mai nimerit să lăsăm pe mâine? Acuma ne ducem frumuşel la culcare<hi rend="color(#000000)">…</hi>
                  </p>
                  <p rend="justify">—  Lasă, Agnes, că este vreme pentru toate! Pera, mai aţâţă focul să ne putem încânta ochii de culoarea vinului şi de gingăşia femeilor frumoase!</p>
                  <p rend="justify">Deschise apoi cutiuţa căpătată în dar şi i-o oferi contesei.</p>
                  <p rend="justify">—  Nici tu nu poţi fi mai prejos de Roxelana. Poartă-l!</p>
                  <p rend="justify">Agnes roşi de plăcere, fiindcă nu se aştepta la atâta dărnicie. Flăcările sprinţare se jucau pe faţa ei, făcând-o şi mai atrăgătoare.</p>
                  <p rend="justify">Curând se iviră şi Iulia cu Marcu, după o preumblare pe lângă cortul lor, întrucât străjerii nu le îngăduiseră să iasă din tabără.</p>
                  <p rend="justify">—  Pe mine nu mă vor opri, îi întâmpină Grazziani, dar mai bine că aţi venit şi voi, ca să bem împreună acest minunat vin.</p>
                  <p rend="justify">Ciocniră şi închinară „pentru dragoste”.</p>
                  <p rend="justify">—  Eu parcă am mai băut din ăsta, zise Marcu plescăind din limbă.</p>
                  <p rend="justify">—  Se-nţelege că la curtea lui Tomşa nu va fi lipsit vinul bun<hi rend="color(#000000)">…</hi>  dar mie mi se pare cam schimbat la gust. Altfel ştiam eu vinul de Chianti!</p>
                  <p rend="justify">—  Am să te rog să ţii până dimineaţă această cutiuţă, îl opri Agnes, dându-i îndărăt giuvaerul. Nu cumva să-i treacă prin cap să-l caute şi să-l găsească la mine, zâmbi ea.</p>
                  <p rend="justify">Grazziani avu o tresărire. „De unde să-i fi dat ei prin cap aşa ceva? E limpede că sunt înţeleşi!” Apoi, nici vinul nu era italienesc. Marcu avea dreptate să spună că mai băuse, şi poate că nu la curtea Moldovei. Era o înşelătorie la mijloc, dar n-o putea dibăci. Punând cutiuţa la brâu, simţi răvaşul găsit la cel ce vrusese să-l omoare şi-l scoase la lumina focului, întinzându-l contesei.</p>
                  <p rend="justify">—  Rând pe rând ies toate la lumină. Rogu-te să-mi tălmăceşti două cuvinte scrise aici, ca să ştiu dacă merită să-l mai ţin ori ba.</p>
                  <p rend="justify">Agnes apucă scrisoarea şi, aruncându-şi ochii asupra ei, un fior o străbătu până în vârful degetelor, dar trecu nebăgat în seamă şi numai Iulia ar fi ştiut că pe prietena ei ceva o înfuriase din cale afară. Se prefăcu a nu vedea prea bine şi-l apropie de foc.</p>
                  <p rend="justify">—  Ei?</p>
                  <p rend="justify">—  Spune că<hi rend="color(#000000)">…</hi>  trebuie să-l ucizi pe Czobor<hi rend="color(#000000)">…</hi>  parcă te-am auzit vorbind de el, îngăimă ea.</p>
                  <p rend="justify">—  Şi eu care am crezut că Czobor îl iscălise<hi rend="color(#000000)">…</hi>
                  </p>
                  <p rend="justify">—  Nu! sări contesa. Nu este iscălit!</p>
                  <p rend="justify">—  Atunci dă-l încoace să<hi rend="color(#000000)">…</hi>
                  </p>
                  <p rend="justify">Nu apucă să-şi isprăvească vorba că Agnes lăsă răvaşul să cadă pe foc, dar Marcu îl prinse pe dată, înainte de a-l cuprinde flăcările.</p>
                  <p rend="justify">—  Ce neîndemânatică am fost<hi rend="color(#000000)">…</hi>  Dar nu pricep la ce ţi-ar mai trebui, câtă vreme ţi-am spus ce scrie?</p>
                  <p rend="justify">—  Aşa-i. Marcule, pune-l tu pe foc, dar mai într-ascuns, să nu se spună că am primit niscai răvaşe de la neguţători, dar<hi rend="color(#000000)">…</hi>  vai ce prost sunt! făcu deodată Grazziani bătându-se peste frunte. Am uitat că prietenul meu nu ştie limba lor<hi rend="color(#000000)">…</hi>  Ha, ha, ha<hi rend="color(#000000)">…</hi>
                  </p>
                  <p rend="justify">Apoi îi vorbi sârbeşte, lăsând să se creadă că spune acelaşi lucru:</p>
                  <p rend="justify">—  Păstrează acest răvaş, fiindcă pe mine m-a minţit şi a vrut să-l ardă. Trebuie să fie ceva cu el! Fă-te că-l arunci pe foc, dar pune altceva. Trage-o de limbă şi pe iubita ta, că acum ne e viaţa-n joc. Nici vinul nu era italienesc, dar nu pricep ce înţelegere va fi fost între ei. Raguzanul va veni la noapte să-şi ia giuvaerul de la mine, aşa că vom veghea pe rând.</p>
                  <p rend="justify">Şi râse mai departe, iar Marcu fu silit să facă la fel.</p>
                  <p rend="justify">Bosumflată, poate din pricina neîncrederii arătate, Agnes se ridică cea dintâi spunând c-o apucase somnul.</p>
                  <p rend="justify">—  Ce-ar fi să dormi în cortul meu? întrebă Grazziani de-a dreptul.</p>
                  <p rend="justify">Contesa îl privi iscoditoare, neştiind ce să creadă. Nu că n-ar fi vrut, că astfel ar fi scurtat cu mult călătoria, dar i se părea că „turcul” ştia ceva şi se ascundea sub masca unui îndrăgostit. Simţul ei nu părea s-o înşele. Nu trebuia să se grăbească!</p>
                  <p rend="justify">—  Dacă o laşi şi pe Iulia lângă mine, răspunse ea zâmbind.</p>
                  <p rend="justify">—  S-ar supăra Marcu, fiindcă şi el ar pofti să doarmă în locul tău, lângă prietena ta<hi rend="color(#000000)">…</hi>
                  </p>
                  <p rend="justify">—  Atunci nu se poate! hotărî Agnes şi plecă urmată de Iulia.</p>
                  <p rend="justify">Rămaşi singuri, Grazziani îi spuse lui Pera să dea o raită şi să vadă dacă fetele s-au dus la culcare, apoi către Marcu:</p>
                  <p rend="justify">—  Pe răvaş scrie cu totul altceva, dar nu înţeleg de ce ar vrea să-l ucid pe baron, oare nu sunt împreună?</p>
                  <p rend="justify">—  Poate că Czobor îi va fi vândut, răspunse Marcu, dar pe dată o-ntoarse: eu nu cred să fie amestecate şi fetele. Neguţătorul luat din scurt<hi rend="color(#000000)">…</hi>
                  </p>
                  <p rend="justify">—  Nu-l mai prindem. N-ai auzit un zgomot înăbuşit, de căruţă, în timp ce noi ne cinsteam cu vinul?</p>
                  <p rend="justify">—  Trebuiau ţinuţi în loc, dar am putea să le luăm urma.</p>
                  <p rend="justify">—  Prea târziu. Trebuie să se fi îndepărtat, şi apoi o avem pe Agnes, care-i căpetenia.</p>
                  <p rend="justify">—  Tot o mai bănuieşti?</p>
                  <p rend="justify">—  Vezi tu, prietene, în drumul nostru plin de primejdie putem avea câteva răgazuri de dragoste, dar şi acestea cu băgare de seamă, că nimic nu-ţi poate suci mintea mai rău decât o femeie frumoasă<hi rend="color(#000000)">…</hi>
                  </p>
                  <p rend="justify">—  Atunci să nu ne mai jucăm cu ele şi să le facem să mărturisească!</p>
                  <p rend="justify">—  Să nu ne pripim, Marcule! Eu zic să închinăm şi acest ultim strop „pentru iubire”!</p>
                  <p rend="justify">Şi după ce bău aruncă sticla cât-colo, dar Marcu o ridică grijuliu.</p>
                  <p rend="justify">—  E prea frumoasă şi poate ne prinde bine pe undeva.</p>
                  <p rend="justify">—  De altfel, bine faci, dar<hi rend="color(#000000)">…</hi>  dacă vinul va fi fost otrăvit? Ba, parcă ultima înghiţitură nici nu mi s-a mai părut ca celelalte!</p>
               </div>
               <div type="div3">
                  <head>VIPERA.</head>
                  <p rend="justify">Cetatea Devei stăpânea din cele mai vechi timpuri valea Mureşului, supraveghind-o până hăt-departe. Cocoţată pe vârful unui munte ca un cuib de vulturi, mai că nu putea fi cuprinsă de către duşmani, dar şi pentru prieteni urcuşul acela pieptiş era o caznă. Acolo se aciuise de câtăva vreme prinţul Bethlen Gabor, ca să poată căpăta cât mai curând ştiri de la oamenii trimişi pe urmele lui Grazziani. Planurile lui erau deosebite, căutând prin orice mijloace să împiedice pe austriaci să-i cotropească principatul, mai de dorit fiind jugul turcesc decât o stăpânire a habsburgilor.</p>
                  <p rend="justify">Din păcate, nici Sublima Poartă nu mai avea faima din trecut, iar dregătorii stambulioţi nu se gândeau decât la propria chiverniseală, încât tare ar mai fi poftit pacea cu împăratul de la Praga, iar Grazziani tocmai asta urma să mijlocească. Pe de altă parte, prinţul ştia că austriacii nu-l aveau la inimă şi că-i făgăduiseră solului otoman să-l pună în locul lui, dacă iscălea pacea fără nici o poticneală. Era deci musai ca Grazziani să moară, dar nu oricum, ci trebuia mai întâi dat în vileag că era înţeles cu creştinii spre paguba împărăţiei turceşti. Pentru aceasta îl trimisese pe Czobor, care a dat greş, ba mai fu şi prins, însă norocul a fost că baronul nu ştia prea multe. Ciudat era că, pe negândite, Grazziani l-a slobozit pe Czobor fără să-i ceară nimic în schimb, sau aşa se lăuda el. Bănuiala că fusese vorba de vânzare la mijloc era destul de mare şi alteţa-sa se arăta fără îndurare în astfel de cazuri.</p>
                  <p rend="justify">Czobor venise la Deva, chipurile, fugind din calea lui Grazziani, dar mai cu seamă să-şi povăţuiască stăpânul să se lase păgubaş întrucât solul turcesc era nevinovat şi ameninţa să se plângă sultanului de toate neajunsurile întâmpinate. De cum aflase de sosirea lui, Bethlen nu-i dădu răgaz să răsufle. Trimise oşteni care să-l însoţească în cetate, dar spunându-i că-i face o mare cinste să-l apere de vrăjmaşii pare mişunau până şi în Deva.</p>
                  <p rend="justify">Ca de obicei, îl chemase şi pe sfetnicul său Ugrai în acea odăiţă cu o singură ferestruică ce dădea deasupra unei prăpăstii, încât nimeni n-ar fi putut trage cu urechea de afară.</p>
                  <p rend="justify">—  Soarta nu ne-a fost prea prielnică, de astă-dată, dragă Czobor, fu răspunsul prinţului la salutul baronului.</p>
                  <p rend="justify">—  Întreaga vină este a mea, că n-am ştiut a-mi alege oameni de soi şi mai cu seamă că m-am lăsat îmbrobodit ca un începător, când l-am cercetat pe austriac.</p>
                  <p rend="justify">—  Ce vrei să spui? interveni Ugrai, întorcând capul spre Bethlen spre a-i cere iertare că se băgase fără îngăduinţă.</p>
                  <p rend="justify">—  Vorbeşti de solul trimis în întâmpinarea lui Grazziani? întrebă şi prinţul.</p>
                  <p rend="justify">—  Întocmai, alteţă! M-am lăsat amăgit că acela ar fi avut o scrisoare de-a împăratului, ori a baronului von Butting.</p>
                  <p rend="justify">—  Şi n-o are? rânji Ugrai.</p>
                  <p rend="justify">—  Nici vorbă, excelenţă!</p>
                  <p rend="justify">—  Ţi-a mărturisit-o însuşi Grazziani? zâmbi batjocoritor şi Bethlen.</p>
                  <p rend="justify">—  Nu<hi rend="color(#000000)">…</hi>  se bâlbâi baronul. Am aflat eu.</p>
                  <p rend="justify">—  Când aţi stat la un pahar de vin, în temniţa cetăţii? se răsti Ugrai.</p>
                  <p rend="justify">Czobor se simţi pierdut, dar nu deznădăjdui, căci nu aveau de unde să ştie ce se petrecuse în sufletul său, iar cât despre răvaş, acesta ajunsese la cel în cauză şi nu puteau să afle de el.</p>
                  <p rend="justify">—  Ce i-ai făgăduit lui Grazziani în schimbul slobozirii tale? făcu tăios principele.</p>
                  <p rend="justify">—  Nimic, măria-ta! Jur<hi rend="color(#000000)">…</hi>
                  </p>
                  <p rend="justify">—  Fără jurăminte, baroane, că te bate Dumnezeu! Pe scurt, ce trebuie să faci?</p>
                  <p rend="justify">Din nou Czobor se află în grea cumpănă. Nu ştia dacă n-ar fi fost mai bine să-i mărturisească totul stăpânului său şi să-i ceară iertare, dar ce anume să-i spună, că nu-i făgăduise nimic celuilalt? „Afurisitul de răvaş!” blestemă el în gând. „De n-ar fi fost acela, nu aveam a mă teme de nimic!” Oricum, nici aşa nu putea fi învinovăţit că Grazziani se dovedise mai puternic decât el. Şi la urma urmei, nici nu-i spusese nimic!</p>
                  <p rend="justify">—  N-am avut ce-i spune, alteţă, fiindcă el ştia mai multe decât mine şi nu mi-a cerut nimic. De n-ar fi fost blestematul acela de olah care-l însoţeşte pretutindeni, oamenii mei l-ar fi adus legat aici.</p>
                  <p rend="justify">—  Da, oamenii tăi, baroane, au sosit aici, dar fără Grazziani, spuse Ugrai. Ba, se pare că au avut alte gânduri.</p>
                  <p rend="justify">Czobor ridică mirat din sprâncene. Nu aflase despre spânzurarea lui Mirco şi Kocea, că poate s-ar fi bucurat.</p>
                  <p rend="justify">—  Dar despre olahul acela ce ştii? întrebă Bethlen.</p>
                  <p rend="justify">—  Dacă nu m-o fi minţit, se pare că este supus al alteţei-voastre de prin munţii Banatului şi nu s-ar cuveni să se amestece cu duşmanii ţării. Nici nu-mi dă prin cap cum de s-au putut lega atât, că nici de-un neam ori lege nu sunt.</p>
                  <p rend="justify">—  Te înşeli, Czobor! răspunse Bethlen. Grazziani este şi el olah, din stirpea celor de peste Dunăre, de prin Croaţia ori din împrejurimile Raguzei.</p>
                  <p rend="justify">—  Afurisit neam! făcu baronul. Unde te-ntorci, dai peste ei, ca frunza şi iarba, nu i-ar mai răbda Dumnezeu, ba uite că mai sunt şi prin depărtări<hi rend="color(#000000)">…</hi>
                  </p>
                  <p rend="justify">—  Ei se întind pe unde au hălăduit străbunii lor şi cu toţii sunt eretici, dar de i-am aduce la legea lui Calvin ar fi o oaste de temut, numai că pe Grazziani n-ai să-l lămureşti, că-i un papistaş încarnat.</p>
                  <p rend="justify">Czobor holbă ochii la prinţ, auzind ce gânduri îl bat, de-ai fi zis că erau ale lui Gaşpar Grazziani. „Parcă le-ar fi luat Dumnezeu minţile la toţi. Numai de ţara unită a olahilor vorbesc şi unii şi alţii. N-a vrut-o oare şi sălbatecul de Mihai, şi până la urmă ce s-a ales? N-are să-i lase nici neamţul, nici turcul, dar ei visează!” îşi zise baronul, în vreme ce prinţul încă-şi mai depăna firul.</p>
                  <p rend="justify">—  Aş cuteza să întreb, alteţă, contesa Rozsnyai a fost trimisă în locul meu? îngăimă Czobor, când Bethlen se opri din vorbă.</p>
                  <p rend="justify">—  Nădăjduiesc că nu-mi ceri socoteală!</p>
                  <p rend="justify">—  Ferit-a Domnul! Dar nu pricep cum de se află tocmai ea la Temesvar, că doar nu va fi fost acolo mai înainte de mine?</p>
                  <p rend="justify">—  Lasă, nu te mai gândi prea mult, se băgă Ugrai.</p>
                  <p rend="justify">—  Când mintea îţi judecă prea bine, se iveşte primejdia de-a o pierde, or eu încă mai am trebuinţă de tine, spuse prinţul. Ce zici Jeno? Îl mai putem trimite la Târgovişte?</p>
                  <p rend="justify">—  Eu zic că da! Să ne spună însă dacă s-a mai întâlnit cu Grazziani, după ce a stat de vorbă cu contesa Rozsnyai.</p>
                  <p rend="justify">—  Am plecat îndată la Deva, cu toate că iscoada ei venise să-mi ceară să-l ucidem pe turcit. Eu nu mai aveam cum, şi cu un ucigaş de rând nu mi-a venit să mă amestec.</p>
                  <p rend="justify">—  Despre cine-i vorba? întrebă Bethlen pe Ugrai.</p>
                  <p rend="justify">—  Habar n-am! dădu din umeri acesta. Vorbeşte! Ce vrei să spui?</p>
                  <p rend="justify">Czobor le povesti despre întâlnirea lui cu Pasquale, pe care-l socotea şi acuma un ucigaş năimit de Agnes.</p>
                  <p rend="justify">—  Să mai fie şi altcineva pe urmele lui Grazziani? se nedumeri Bethlen.</p>
                  <p rend="justify">—  Agnes nu ar fi băgat pe nimeni fără să ne dea da ştire, răspunse sfetnicul.</p>
                  <p rend="justify">—  Nu cumva fetele noastre sunt în primejdie? Fă bine Czobor şi aşteaptă afară, că am ceva de vorbit cu Jeno!</p>
                  <p rend="justify">Înţelegând că fusese dat afară ca o slugă, baronul simţi că se înăbuşă şi jură să nu-şi dea în vileag gândul de a-l sluji pe celălalt.</p>
                  <p rend="justify">—  S-a mâniat! zâmbi Ugrai privind în urma lui.</p>
                  <p rend="justify">—  Ei, asta-i acum, de mânia lui îmi pasă! Nu crezi că acel Grazziani l-a slobozit anume pe deşteptul nostru de baron spre a-i întinde o capcană lui Agnes?</p>
                  <p rend="justify">—  Cam greu de spus, dar socot că prietena noastră nu se va da învăluită cu una cu două.</p>
                  <p rend="justify">—  Baronul minte cu neruşinare şi a devenit primejdios.</p>
                  <p rend="justify">—  Atunci va trebui să plece pe poteca<hi rend="color(#000000)">…</hi>
                  </p>
                  <p rend="justify">—  Nu ne pripim? întrebă Bethlen. De-l trimitem la Târgovişte, mai scapă.</p>
                  <p rend="justify">—  Să nu ne facă vreun pocinog. Ştim oare ce-i trece prin cap şi voievodului de acolo? Dacă o vrea şi acela să clădească noua Dacie?!</p>
                  <p rend="justify">—  Fără îndoială, căci şi mai înainte şi după Mihaly olahul, mulţi principi şi voievozi au vrut-o şi o vor mai vrea. Numai că nu cu spada, cum a încercat răposatul Bathory Gabor, ci cu multă dibăcie. În viitoarea Dacie olahii sunt cei mai mulţi, dar ademeniţi la credinţa noastră, pot fi supuşi ascultători. Îi vom învăţa carte, le vom uşura birurile şi văd eu ce s-ar mai putea face, dar nu prea mult, ca să nu uite de stăpân!</p>
                  <p rend="justify">—  Sunt căpăţânoşi din fire aceşti olahi şi ţin tare mult la credinţa şi popii lor, încât nu se vor lepăda prea lesne.</p>
                  <p rend="justify">—  Vezi tu, Jeno, tocmai cu aceşti popi trebuie început să-i atragem. După ce vom izbândi aici în Ardeal, ceilalţi, de peste munţi, se vor îndupleca şi ei şi fi-vor una, că şi aşa se tot preumblă de colo până colo, de parcă n-ar fi atâta piatră şi pădure între ei.</p>
                  <p rend="justify">—  Mi se pare că şi Grazziani vrea să ajungă rege al Daciei<hi rend="color(#000000)">…</hi>
                  </p>
                  <p rend="justify">—  Nu, Jeno! Dacă nu voi fi eu, atunci altul mai vrednic, dar nu Grazziani! Un vântură-lume vândut turcilor, dar mai cu seamă nemţilor ar aduce numai nenorocire.</p>
                  <p rend="justify">—  Dar dacă olahii fi-vor mai mulţi, nu se vor înstăpâni în toată ţara? se îngrijoră Ugrai. Noi, nobilii, ce vom face?</p>
                  <p rend="justify">—  Tocmai pentru aceea, regele trebuie să fiu eu şi urmaşii mei!</p>
                  <p rend="justify">În camera de alături aştepta nerăbdător baronul, care-şi pusese în gând ca, orice sarcină ar fi căpătat, să se înfăţişeze la picioarele lui Grazziani. Într-un târziu, Ugrai deschise uşa şi-l pofti în faţa prinţului.</p>
                  <p rend="justify">—  Dragă prietene, zise Bethlen punându-i mâna pe umăr. Ai să pleci pentru mine la Târgovişte, dar nimeni nu trebuie să afle. Totul va fi gata în cel mult două zile şi până atunci te rog să te odihneşti, căci fi-va un drum greu şi plin de primejdii. Ai să te duci acuma pe o potecă mai dosnică, spre a nu fi văzut de cineva, iar în zori mi te vei înfăţişa tot într-ascuns!</p>
                  <p rend="justify">—  Voi face întocmai, alteţa-voastră, se înclină Czobor, dar în gând îşi spuse că nu-i va mai călca piciorul în cetate, decât când avea să fie alături de principele olah. De altfel, în aceeaşi noapte va fi părăsit Deva<hi rend="color(#000000)">…</hi>
                  </p>
                  <p rend="justify">—  Atunci, mergi sănătos! Jeno te va însoţi până la portiţa cea tainică.</p>
                  <p rend="justify">Ugrai făcu o scurtă plecăciune şi o luă înainte, iar baronul îl urmă după ce-şi salută şi el principele.</p>
                  <p rend="justify">Când se înapoie, Ugrai îşi scutură palmele de parcă ar fi făcut o treabă murdară.</p>
                  <p rend="justify">—  Peste un ceas vom avea veşti de la oaspetele nostru, zâmbi el cu înţeles.</p>
                  <p rend="justify">—  Dar dacă are norocul să scape, că doar viperele nu mişună la tot pasul?</p>
                  <p rend="justify">—  Tocmai de aceea, alteţă, am închinat cu el la plecare o cupă cu vin. Acuma, ori vipera, ori băutura<hi rend="color(#000000)">…</hi>  Nimeni n-are să ştie ce fel de venin a pus capăt zilelor baronului Czobor Istvan.</p>
                  <p rend="justify">—  Îmi pare rău de el, făcu Bethlen, deşi uneori se purta cam crâncen cu cei ce-i cădeau în mână.</p>
                  <p rend="justify">—  E şi asta un fel de ispăşire pentru tot ce-a făcut şi apoi ţelul pe care îl ai trebuie îndeplinit pe orice cale, cum spunea cu ani în urmă florentinul Machiavelli, dacă nu mă-nşel. Un prieten devenit îndoielnic e mai primejdios decât un duşman.</p>
                  <p rend="justify">—  Dar asta cine a mai spus-o?</p>
                  <p rend="justify">—  Chiar eu, alteţă! râse Ugrai. Nu ţi-e îngăduit să fii milostiv, chiar de greşeşti, când e vorba de binele ţării.</p>
                  <p rend="justify">—  Jeno, cu adevărat îmi eşti cel mai bun prieten şi dacă m-aş îndoi vreodată de credinţa ta să ştii că am să-ţi urmez povaţa, îl ameninţă prinţul în glumă.</p>
                  <p rend="justify">—  Nu mi-e teamă, fiindcă eu n-am să înşel niciodată bunăvoinţa şi prietenia ce mi-o arată unul dintre cei mai mari principi ai Transilvaniei.</p>
                  <p rend="justify">—  Ai devenit linguşitor ca un dregător otoman. Fii mai cu băgare de seamă în laude! îl dojeni Bethlen.</p>
                  <p rend="justify">Mai vorbiră apoi preţ de un ceas şi mai bine, până să ajungă la ei vestea că baronul fusese muşcat de o viperă, căci încumetându-se să coboare pe poteca din dos s-a împiedicat şi a căzut peste o astfel de lighioană, ceea ce se mai întâmpla cu oaspeţii necunoscători ai locului. Slujitorul care le-a adus vestea adăugă:</p>
                  <p rend="justify">—  I-au ieşit pete pe faţă întocmai ca la muşcătura de viperă şi a murit foarte repede, rostogolindu-se până la poalele cetăţii şi sfâşiindu-şi veşmintele de colţurile de stâncă.</p>
                  <p rend="justify">—  Sărmanul! Bine că apucase să moară mai înainte, îl căină Ugrai după ce servitorul ieşise.</p>
                  <p rend="justify">—  Mare noroc avem cu viperele astea! răspunse prinţul. Ar trebui să le hrănim zilnic cu lapte fiert, ca nu cumva să le dea prin cap să ne părăsească. Dar oare sunt cu adevărat aceste târâtoare prin preajmă?</p>
                  <p rend="justify">—  Nu le-am văzut niciodată, dar de pieirea unor oameni prin muşcătura lor se ştie din bătrâni.</p>
                  <p rend="justify">—  Bietul Czobor, s-a cam pripit!</p>
                  <p rend="justify">—  Să plece din cetate, ori să treacă de partea lui Grazziani?</p>
                  <p rend="justify">—  Şi una şi alta. Noroc de viperă!</p>
               </div>
               <div type="div3">
                  <head>DRAGOSTE ŞI URA.</head>
                  <p rend="justify">Trecând pe lângă Arad alaiul a ţinut malul Mureşului şi, ajungând la Şeitin, se înţelege că poposiră la acelaşi Vădăsan. Nici n-ar fi putut merge mai departe, caii fiind prea flămânzi şi osteniţi.</p>
                  <p rend="justify">—  Era bine să fi dat peste o păşune mai ca lumea, spuse Kerim-efendi, nemulţumit de iarba din lunca Mureşului.</p>
                  <p rend="justify">—  Către pusta ungurească numai de aşa-ceva o să avem parte, dar nu uita, efendi, că pe la noi prin Banat s-a aşezat vara şi oamenii şi-au cam lucrat ogoarele, răspunse Marcu.</p>
                  <p rend="justify">—  Nici atunci nu vom paşte caii, interveni mubaşirul, fiindcă am cam zăbovit în drum şi ne-a prins căldura chiar în pustă, până la Buda.</p>
                  <p rend="justify">—  S-ar putea merge pe la poalele munţilor, la răcoarea pădurilor din Crişana, tăind-o de-a dreptul către Praga, fără a mai străbate nesfârşita câmpie. Eu am fost odată la Sătmar<hi rend="color(#000000)">…</hi>  vru Marcu să adauge.</p>
                  <p rend="justify">—  Am de întâmpinat soli de taină, cu care sunt înţeles. Apoi mai am de trimis pe cineva la Raguza, căci omul ce urma să se ducă acolo a fost sfârtecat de Czobor şi trebuie găsit altul, îl întrerupse Grazziani şi văzându-l pe Kerim-efendi îndepărtându-se putu să-şi dea pe faţă gândurile: Mai sunt şi fetele astea care merg la Buda şi cărora le-am făgăduit să le însoţim şi<hi rend="color(#000000)">…</hi>  multe altele, încât tot calea pustei vom apuca.</p>
                  <p rend="justify">—  Spuneai, măria-ta, că vrei să trimiţi la Raguza? N-ar fi nimerit chiar Pera?</p>
                  <p rend="justify">—  Mă gândeam mai curând la tine, Marcule.</p>
                  <p rend="justify">—  Eu nu! Mai întâi că nu cunosc nici locurile, nici limba şi apoi ne-am înţeles să te urmez<hi rend="color(#000000)">…</hi>
                  </p>
                  <p rend="justify">—  Se pare că ai dreptate. Îi bun şi Pera, cu toate că dacă una dintre tovarăşele noastre de drum ar fi mers într-acolo ai fi însoţit-o şi dincolo de Raguza.</p>
                  <p rend="justify">—  Dacă aş însoţi-o?<hi rend="color(#000000)">…</hi>  de bună-seamă! Numai că aş duce-o la Borlova, la mine-n sat şi nu la dracu-n praznic, oftă Marcu. Zău, măria-ta, mi-a cam căzut cu tronc şi-i cam ruşinos pentru un oştean ca mine, dar nu ştiu ce m-a apucat de nu-mi găsesc stare.</p>
                  <p rend="justify">—  Îţi trece boala asta, de îndată ce te vezi lângă ea în pat şi, de ce nu, chiar în noaptea asta?! Aici, la gospodarii aceştia, ar fi cu putinţă. Vorbeşte tu cu ei să ne fie odăile apropiate, că pe urmă totul vine de la sine.</p>
                  <p rend="justify">Kerim-efendi se întoarse spunând că poruncise întinderea corturilor la marginea satului, dar că ar fi trebuinţă de ceva ovăz şi se gândise să-şi trimită oamenii prin sat.</p>
                  <p rend="justify">—  Nu, Kerim-efendi, nici să nu te gândeşti! Au să meargă doar vreo câţiva împreună cu Marcu, şi vor da bani pentru tot ce vor ridica de la săteni.</p>
                  <p rend="justify">—  Să plătească?! se nedumeri alaybeyul.</p>
                  <p rend="justify">—  Vezi-bine! Suntem în împărăţia luminatului nostru padişah şi nu ne este îngăduit să asuprim pe supuşii măriei-sale. Eu nu am nevoie de blesteme şi nici să mi se ducă vestea ca să-mi fugă toţi din cale.</p>
                  <p rend="justify">—  Prea-bine! încuviinţă Kerim, deşi vădit nemulţumit.</p>
                  <p rend="justify">Îi spuse apoi şi lui Marcu, după plecarea alaybeyului:</p>
                  <p rend="justify">—  Să plătiţi până-ntr-un ban, ca să nu se ducă veste până la Praga cum că eu jefuiesc creştinii.</p>
                  <p rend="justify">—  Am înţeles, măria-ta!</p>
                  <p rend="justify">—  Şi vezi, nu uita de adăpostul pentru noapte<hi rend="color(#000000)">…</hi>  Cel puţin două odăi: una pentru noi şi una pentru fete, că pe urmă om mai vedea. Apoi, dacă mai ai sticla aceia a raguzanilor, spal-o bine şi umple-o iară, pe undeva, dar vezi să fie de soi!</p>
                  <p rend="justify">Intrând în sat însoţit de turci, porţile i se închideau în nas şi numai peste gard răspundeau sătenii că nu au nimic de dat ori de vândut. „Cu turcii după mine n-am să fac nici o ispravă”, gândi Marcu. Îi puse să aştepte lângă o fântână, iar el o apucă pe altă uliţă, de unul singur. Nici oştenii nu erau prea mulţumiţi să se milogească la uşa ghiaurilor, când mai lesne ar fi fost să pătrundă călare peste tot şi să ia pe alese. Marcu încercase să-i încredinţeze cum că ar fi fost însăşi porunca marelui vizir, ca să nu supere pe ghiauri, dar lor puţin le păsa de el, ştiau însă de frica lui Kerim-efendi şi acesta le spusese să asculte de omul de încredere al lui Gaşpar-beg, ca de el însuşi. Dar nici singur nu avu mai multă izbândă, căci oamenii deveniseră prevăzători şi nu se arătau din dosul porţilor ferecate. Oricum, se bucură în sine văzând simţămintele românilor faţă de stăpânirea turcească, fiindcă asta va ajuta planurile lui Grazziani. Se întoarse deci la Vădăsan, căruia îi spuse necazul.</p>
                  <p rend="justify">—  Vezi-bine că voi da câte ceva ovăz şi altele, dar pe bani, răspunse badea Vasile.</p>
                  <p rend="justify">—  Dar cum altfel?</p>
                  <p rend="justify">—  De ce n-ai spus de păgâni de la-nceput? îl iscodi Vădăsan.</p>
                  <p rend="justify">—  Ei n-or să doarmă în sat!</p>
                  <p rend="justify">Îi povesti apoi că oştenii erau sub porunca unui prinţ creştin de mare rang în slujba sultanului, dar de nu s-or îndura sătenii să le dea pe bani o să-i ia singuri şi n-avea să fie bine. Vădăsan îi dădu dreptate şi-l pofti să cinstească aldămaşul.</p>
                  <p rend="justify">—  Apăi să ştii domnia-ta că eu găzduit-am tot felul de străini. Ia, numai ce-or plecat ceva neguţători raguzani şi câte alte neamuri, dar păgâni nicicând! spuse gospodarul.</p>
                  <p rend="justify">—  Nici nu poate fi vorbă de găzduire, că-s mulţi şi au tabără lângă Murăş, în afara satului, îl linişti Marcu. Dar eu te-oi ruga pentru două odăi, la noapte, că mai avem cu noi şi două muieri tinere, ce-ar pofti hodină într-un pat.</p>
                  <p rend="justify">Ţăranul ridică mirat privirea, neştiind ce să creadă. Nu mai auzise niciodată ca turcii să însoţească femei, dar „vor fi fost de neam mare, poate chiar cu împăratul lor, de le făceau atâta cinste”, îşi spuse el şi nu mai întrebă nimic.</p>
                  <p rend="justify">—  Eu ce să zic? dădu el din umeri. Muierea mea n-are să îngăduie picior de turc în casa ei, dar parte femeiască<hi rend="color(#000000)">…</hi>
                  </p>
                  <p rend="justify">—  N-ai teamă bade, că-s şi ele creştine, ca şi noi. Aşa că m-oi întoarce, dar, să nu uit, fă bine şi umple-mi glaja cu o ţâră de vin din ăsta bun. Socot că avem să cumpărăm şi mai mult de ne învoim.</p>
                  <p rend="justify">—  Bucuros! răspunse Vădăsan şi îşi strigă nevasta. Tu, muiere, adă nişte vin pentru oaspete!</p>
                  <p rend="justify">Marcu dădu fuga până în curte, unde era legat calul cu o traistă de ovăz pe după grumaz, şi scoase de la oblânc butelca primită de la străin.</p>
                  <p rend="justify">—  Tulai Doamne! se înspăimântă femeia, albindu-se la faţă când văzu sticla în mâna lui Marcu. Apăi asta-i glaja raguzanului!</p>
                  <p rend="justify">—  Dar de unde ştii că-i de la el? se nedumeri Marcu.</p>
                  <p rend="justify">—  Apăi, cum ciorile să n-o cunosc?<hi rend="color(#000000)">…</hi>  Dar stăpânu ei mai trăieşte?</p>
                  <p rend="justify">—  Doar nu crezi că-l vom fi ucis să-i luăm glaja?</p>
                  <p rend="justify">—  Nu ştiu ce să zic, dar asta-i lucru necurat! se închină femeia.</p>
                  <p rend="justify">Îi povesti apoi ce i se întâmplase şi cum schimbase vinul cu de-al lor în locul celui vărsat.</p>
                  <p rend="justify">—  Asta-i bună! Noi tare-l mai lăudam zicând că-i străin şi când colo<hi rend="color(#000000)">…</hi>  No, fă bine şi din ăsta să-mi dai!</p>
                  <p rend="justify">Apoi Marcu le mulţumi frumos şi făgădui să vină curând cu fetele şi prietenul său, dar Floarea ţinu să adauge:</p>
                  <p rend="justify">—  Bagă de samă! Când o curs vinul lor de măgan s-o făcut sânge<hi rend="color(#000000)">…</hi>
                  </p>
                  <p rend="justify">—  Aşa va fi fost el, roşu!</p>
                  <p rend="justify">—  Ba, că am vrut să lipesc cu lut locul ce se arsese ca balega vitelor când se uscă!</p>
                  <p rend="justify">—  Domnia-ta să nu te pleci la poveştile muiereşti, că aşa vor fi fiind vinurile pe la ei. Numai că muierea asta a mea o umplut satu că răguzanul o vrut să se omoare.</p>
                  <p rend="justify">Marcu nu mai râse, iar când îi dădu lui Grazziani sticla cu vin, îi povesti cele aflate.</p>
                  <p rend="justify">—  Pot jura că-i „Chianti”! plescăi acesta din limbă. Mare noroc avut-am cu femeia asta<hi rend="color(#000000)">…</hi>  mai cu seamă că a pus în loc un vin la fel de bun, dacă nu chiar şi mai şi! Ticălosul, de unde o fi ştiut de Tardini? Ăsta nu mai era omul lui Bethlen!</p>
                  <p rend="justify">—  Oare să fi vrut să ne ucidă? întrebă Marcu nevenindu-i să creadă asemenea mârşăvie.</p>
                  <p rend="justify">—  Negreşit! Mă întreb însă, Patelli<hi rend="color(#000000)">…</hi>  ori cum naiba îl va fi chemând, o fi aflat în răstimp de schimbarea vinului? El a dat bir cu fugiţii, socotindu-ne ca şi morţi, dar nu cred să nu fi lăsat ceva iscoade. Şi fiindcă a dat greş, ne vom mai întâlni cu oamenii lui în cale. Săteanca ne-a scăpat de la moarte! Să bem în sănătatea ei! şi duse sticla la gură, gâlgâind cu sete.</p>
                  <p rend="justify">Cam în vreo patru ceasuri toţi drumeţii noştri erau gata de hodină, iar Grazziani se cam cherchelise, făcându-se mai cutezător cu Agnes şi tare limbut. Vădăsan aşijderea, căpătase chef de vorbă şi nu se mai dădea dus din poveşti, Marcu slujindu-i de tălmaci, până ce nevastă-sa veni şi-l trase la culcare. Atunci se gândi şi Gaşpar să se repeadă până în tabără, unde rămăsese Pera, şi să-l povăţuiască cele de trebuinţă pentru călătoria ce urma s-o facă.</p>
                  <p rend="justify">În aşteptare, Marcu ieşi în târnaţ şi se lăsă furat de gânduri. Deodată simţi o uşoară atingere pe umăr şi pe dată fu cu mâna pe mânerul spadei, întorcându-se.</p>
                  <p rend="justify">—  Ei nu, că doar nu vrei să mă tai?! zâmbi Iulia, care se apropiase pe furiş ca o pisică. Aşa de tare te-am speriat?</p>
                  <p rend="justify">—  Fără să-mi dau seama! se ruşină tânărul. De fapt aş fi putut să ştiu că numai o zână poate pluti, fără să păşească pe pământ.</p>
                  <p rend="justify">—  Nu-ţi şade bine când vorbeşti astfel! îl dojeni fata. Fă aşa cum ţi-e felul şi nu spune vorbe mari, că nu-ţi stă-n fire, doar eşti oştean! Te-am văzut singur şi îngândurat şi m-am gândit a-ţi ţine tovărăşie. Poate îmi vei povesti din faptele vitejeşti pe care le-ai făcut, de bună-seamă. Mult mi-ar fi plăcut să fi fost şi eu fecior şi să încrucişez spada cu duşmanii.</p>
                  <p rend="justify">—  N-am făcut nimic mai mult decât alţii. Cât despre vrăjmaşi, aceştia nu totdeauna scot sabia, ci de multe ori folosesc otrava, cum au vrut şi raguzanii aceia<hi rend="color(#000000)">…</hi>
                  </p>
                  <p rend="justify">—  Care?!</p>
                  <p rend="justify">Marcu îi poveşti pe-ndelete, mai cu seamă despre păcăleala trasă de nana Floarea.</p>
                  <p rend="justify">—  Stăpânul meu credea<hi rend="color(#000000)">…</hi>
                  </p>
                  <p rend="justify">—  Eşti plătit de el?</p>
                  <p rend="justify">—  Deocamdată nu, dar am încuviinţat să intru în slujba domniei.</p>
                  <p rend="justify">—  Dar el nu-i domn!</p>
                  <p rend="justify">—  Va fi!</p>
                  <p rend="justify">—  În Ardeal?</p>
                  <p rend="justify">—  Peste tot! Şi în Ardeal şi în Moldova şi în Muntenia.</p>
                  <p rend="justify">—  Doar n-are de gând să se fâţâie de colo-colo?!</p>
                  <p rend="justify">—  Nu văd cum aş putea să-ţi spun, zise el cam fâstâcit. Dar de se va împlini visul nostru, putea-voi şi eu să mă aşez, ca tot gospodarul la casa lui.</p>
                  <p rend="justify">—  Te aşteaptă vreo drăguţă? întrebă Iulia cu inima la gură.</p>
                  <p rend="justify">—  Nu prea a fost vreme să se uite fetele la mine, că m-am sumeţit să vântur lumea şi a mă face căpitan domnesc. Dar în cele din urmă tot în cimitirul din sat or să-mi zacă ciolanele.</p>
                  <p rend="justify">—  Mai va până atunci! De moarte nu-i bine nici să pomeneşti măcar, fiindcă te poate auzi şi pe dată ţi se înfăţişează. Cel puţin aşa se spune pe la noi.</p>
                  <p rend="justify">—  Adică pe unde, dacă mi-i slobod a şti?</p>
                  <p rend="justify">—  Pe valea Murăşului, la Mikeslaka. Avem şi noi un cimitir, năpădit de crucile olahilor, care sunt tare vechi, însă cum eu încă nu m-am gândit la hodina cea veşnică, aşa va mai rămâne îndelungată vreme. Dar<hi rend="color(#000000)">…</hi>  zău că ne-am prostit! Vorbim de cimitire, în loc de lună şi de stele, cum s-ar potrivi unor tineri ca noi<hi rend="color(#000000)">…</hi>
                  </p>
                  <p rend="justify">—  Chiar! făcu Marcu apucând-o de mână. Hai să mergem la Murăş, să-i auzim cântarea la culcatul păsărelelor şi să ascultăm şoapta pământului.</p>
                  <p rend="justify">Fata se împotrivi dar nu îndeajuns, căci nu ştia de face bine ori nu. În urma lor, întorcându-se din tabără, Grazziani aruncă o privire plină de-nţeles şi socoti că ar fi vreme să se ocupe şi de frumoasa lui tovarăşă de drum. Ciocăni la uşă şi, fără să mai aştepte răspunsul, pătrunse.</p>
                  <p rend="justify">—  Nu intra! ţipă Agnes acoperindu-şi sânii cu o cămaşă pe care o găsise alături. Credeam că-i Iulia, adăugă ea liniştindu-se.</p>
                  <p rend="justify">—  Nu ştiam că prietena ta bate-n uşă când intră la tine. Oricum, am avut noroc.</p>
                  <p rend="justify">—  Fă bine şi ieşi îndată, dacă nu vrei să strig după ajutor. Aşa se poartă gentilomii? Mai spuneai că nu eşti păgân<hi rend="color(#000000)">…</hi>
                  </p>
                  <p rend="justify">—  Turcii sunt destul de cinstiţi, când le place o femeie i-o spun pe faţă şi dacă-i ţine punga o cumpără.</p>
                  <p rend="justify">—  Te pomeneşti că vrei să faci la fel?</p>
                  <p rend="justify">—  Dacă trebuie plătesc oricât, fiindcă n-am unde dormi.</p>
                  <p rend="justify">Înaintă un pas şi o cuprinse pe contesă de încheietură silind-o să lase cămaşa. Ea scoase un strigăt scurt şi vru să-şi acopere sânii rotunzi cu mâinile, simţind cum o ardeau privirile „turcului”.</p>
                  <p rend="justify">—  De nu pleci pe dată, chem ajutor! scânci ea, chipurile să-l alunge, dar cam fără vlagă.</p>
                  <p rend="justify">—  Numai eu sunt în măsură să te ajut!</p>
                  <p rend="justify">—  Eşti un hain! Mă doare<hi rend="color(#000000)">…</hi>  dă-mi drumul la mână!</p>
                  <p rend="justify">Îi slobozi mâna dar îi cuprinse umerii şi o sărută pătimaş. Simţea vigoarea sânilor proptindu-i pieptul şi inima începu să-i zvâcnească năvalnic.</p>
                  <p rend="justify">—  Lasă-mă, gânguri Agnes înlănţuindu-l pe după gât, că poate veni Iulia. Altă dată! făgădui ea cu blândeţe.</p>
                  <p rend="justify">—  La noapte!</p>
                  <p rend="justify">—  Dar Iulia?</p>
                  <p rend="justify">—  O trimitem cu Marcu.</p>
                  <p rend="justify">—  Doamne fereşte! Ea n-a cunoscut bărbat! Ce-ţi trece prin cap?</p>
                  <p rend="justify">—  Dar tu?!</p>
                  <p rend="justify">—  Nesuferitule! Am să vin eu la tine, după ce s-o culca Iulia, dar să fii singur! Pe ea însă te rog s-o laşi în pace! Bine?<hi rend="color(#000000)">…</hi>  Hai, fii cuminte şi te du!</p>
                  <p rend="justify">Nu se răbdă să n-o mai sărute o dată, dar şi cu voia ei. Ispitit de freamătul trupului înfierbântat al femeii, se plecă şi muşcă setos ca dintr-un măr. Un ţipăt scurt fu răspunsul contesei, care-l împinse eu putere.</p>
                  <p rend="justify">—  Eşti nebun<hi rend="color(#000000)">…</hi>  Ţi-am spus doar că mă doare! Sălbaticule! Pleacă pe dată, să nu te mai văd!</p>
                  <p rend="justify">—  Să ştii că mă-ntorc<hi rend="color(#000000)">…</hi>
                  </p>
                  <p rend="justify">—  Am zis că vin eu la tine!</p>
                  <p rend="justify">—  De nu, o să vin eu! Aşa să ştii!</p>
                  <p rend="justify">Rămasă singură, Agnes îşi făcu socotelile în mare grabă. Nu putea spune că „turcul” nu i-ar fi fost pe plac, dar nici vreo altă cale pentru a dobândi scrisoarea dorită nu era cu putinţă. Aveau să rămână împreună peste noapte şi după ce el va adormi îi va scotoci bine veşmintele până va găsi răvaşul, iar în zori îşi va lua tălpăşiţa.</p>
                  <p rend="justify">Caleaşca ei fusese adăpostită la vecinul de peste drum, aşa că nu-i fu greu să facă semn unui surugiu, care i se înfăţişă pe dată.</p>
                  <p rend="justify">—  Grijeşte că mâine în zori, în cea mai mare taină, fugim!</p>
                  <p rend="justify">—  Prea-bine, luminăţia-ta! răspunse acesta şi plecă numaidecât.</p>
                  <p rend="justify">Agnes începu să se „facă frumoasă”, deşi mai trebuia s-o aştepte pe Iulia înainte de a se duce la vecinul ei, însă aceasta se cam lăsa aşteptată. Când în cele din urmă se ivi, îmbujorată şi fericită, contesa o luă de-a dreptul:</p>
                  <p rend="justify">—  Să te culci îmbrăcată, întrucât nădăjduiesc să putem pleca pe la miezul nopţii.</p>
                  <p rend="justify">—  Numai noi?!</p>
                  <p rend="justify">—  Doar nă-i fi vrând să-i mai târâm şi pe ei la Deva?</p>
                  <p rend="justify">—  Dar are să cadă bănuiala pe noi, dacă ne furişăm noaptea<hi rend="color(#000000)">…</hi>
                  </p>
                  <p rend="justify">—  Şi ce-ţi pasă? N-o să-ţi mai vezi drăguţul?<hi rend="color(#000000)">…</hi>  Nu-i bai! Până să te măriţi, capeţi tu altul!</p>
                  <p rend="justify">—  Şi dacă mie-mi place Marcu şi vreau să rămân cu el?</p>
                  <p rend="justify">—  Aş zice că te-ai trăsnit la cap şi că va trebui să te duc cu mine chiar şi legată. Doar nu vei vrea să ajungi ţiitoarea unui oştean vântură-lume?!</p>
                  <p rend="justify">—  De ce nu soaţă?</p>
                  <p rend="justify">—  Asta-i prea de tot! Tu nu-ţi dai seama? Îndată ce vor afla că am apucat scrisoarea şi că noi am fost iscoadele se vor purta cu tine cum or pofti. Nu mă-ndoiesc, fiindcă eu n-am să fiu de faţă, că te vor batjocori până şi oştenii, căută s-o înspăimânte Agnes. Bagă-ţi minţile în cap şi fii gata! Lasă, că dragostea trece.</p>
                  <p rend="justify">Iulia se întristă, fiindcă petrecând seara cu oşteanul se îndrăgostise de-a binelea, hotărându-se în sine să se mărite cu el, după ce se va fi sfârşit călătoria. De-o fi să se aleagă Gaşpar domn, bine, de nu, se va duce cu Marcu la Borlova ori îl va lua cu sine la Mikeslaka. Abia acum îşi dădea seama cât era de legată de Agnes şi că n-ar fi fost în stare să facă nimic fără îngăduinţa acesteia. Pentru întâia dată o cuprinse ciuda pe prietena ei. O sărută, totuşi, când aceasta plecă la Gaşpar, dorindu-i noroc, după care simţi nevoia să iasă la aer, căci altfel ar fi izbucnit în plâns.</p>
                  <p rend="justify">Se scursese câtăva vreme de la cel dintâi cântat al cocoşilor şi în tot satul nu se zărea ţipenie de om. Se gândi la Agnes, şi un fior îi străbătu trupul. Scânci nemulţumită şi vru să se ducă la culcare, când auzi lângă ea vocea şoptită a lui Marcu:</p>
                  <p rend="justify">—  Nu cumva plângi? şi o cuprinse pe după umeri. Cine te-a necăjit?</p>
                  <p rend="justify">—  Soarta mea cea blestemată! hohoti ea rezemându-şi capul de pieptul tânărului.</p>
                  <p rend="justify">—  Atunci plângi şi descarcă-ţi obida! o îmbie duios, de parcă ar fi alintat o fetiţă.</p>
                  <p rend="justify">Rămaseră aşa o vreme, până când plânsul fetei se prefăcu într-un suspin fără lacrimi, dar niciunul nici altul nu se gândeau să se despartă. Ea, simţindu-i bătăile inimii, îşi lipi urechea ca să audă mai bine, în vreme ce el o mângâia pe creştet, aplecându-şi din când în când buzele de părul ei bălai şi mătăsos.</p>
                  <p rend="justify">Luna începuse să se ridice pe după şura cea mare a lui badea Vădăsan, privind şăgalnic peste satul adormit. Uneori se auzea lătratul unui dine, iar de undeva, de peste Mureş, o jigodie urla morţiu.</p>
                  <p rend="justify">—  Ce frumoasă-i luna! şopti Iulia întorcându-şi capul, dar rămânând la pieptul tânărului. Are să ne dea de gol că stăm aici, zise zâmbind la gândul ce-i venise. Mai bine să intrăm!</p>
                  <p rend="justify">—  Nu se cade să vin şi eu, se împotrivi Marcu. Ce are să zică lumea?</p>
                  <p rend="justify">—  Zică ce-o vrea! Doar n-o să rămâi pe târnaţ toată noaptea?</p>
                  <p rend="justify">Nu vroia să se atingă de ea mai înainte de cununie, cum îi şedea bine unei fete cuminţi. Deodată însă îi veni în minte răvaşul găsit asupra străinului la Timişoara. Păşi în odaie şi scoţându-l de la brâu i-l întinse.</p>
                  <p rend="justify">—  Te-oi ruga să-mi spui şi mie ce scrie aici.</p>
                  <p rend="justify">—  Acum, pe întuneric?!</p>
                  <p rend="justify">—  Aprind opaiţul! se repezi el bucuros, scoţând amnarul.</p>
                  <p rend="justify">Iulia rămase cam descumpănită văzând că Marcu este atât de reţinut, dar când îl văzu cât era de fâstâcit şi ruşinat îi veni inima la loc.</p>
                  <p rend="justify">—  Bine, hai să vedem! zise ea apucându-l de mână şi trăgându-l spre lumina opaiţului. Oare nu-i tot aceea scăpată de Agnes în foc?</p>
                  <p rend="justify">—  E alta. Şi ştii că eu nu pot citi ungureşte.</p>
                  <p rend="justify">—  Ia să vedem amândoi! Uite, citeşte cu mine: Contesa<hi rend="color(#000000)">…</hi>  e o vi<hi rend="color(#000000)">…</hi>  peră<hi rend="color(#000000)">…</hi>  Czo<hi rend="color(#000000)">…</hi>  bor<hi rend="color(#000000)">…</hi>  Vai de mine! Ce-am făcut? zise ducându-şi mâna la gură.</p>
                  <p rend="justify">—  M-ai învăţat să citesc!</p>
                  <p rend="justify">—  Nu, nu se poate! De unde-l ai? E vorba de Agnes?</p>
                  <p rend="justify">—  Socot că da.</p>
                  <p rend="justify">—  Gaşpar ştie?</p>
                  <p rend="justify">—  Bănuieşte ceva.</p>
                  <p rend="justify">—  Nu care cumva să-i spui, că deşi nu-i decât o momeală răuvoitoare ne poţi face un mare rău, până să se afle adevărul.</p>
                  <p rend="justify">Marcu o privi neştiind ce să creadă. Nu-i plăcea neliniştea fetei, dar era aşa de frumoasă încât uită pe dată bănuiala. „Poate ca Iulia să nu fie amestecată, fiindcă nu pomenea decât de cealaltă” îşi zise şi simţind-o lipită de trupul său îl trecu un fior.</p>
                  <p rend="justify">—  Te iubesc! Să n-ai nici o teamă, urmă el, că n-am să-i spun lui Gaşpar! Cât despre mine, oricum, eu tot te-aş îndrăgi. Vrei să fii soaţa mea?</p>
                  <p rend="justify">Nici o clipă n-ar mai fi stat pe gânduri Iulia, dar îşi aminti de spusele lui Agnes şi simţi un nod în gât.</p>
                  <p rend="justify">—  De ce atâta zor? Nici nu mă cunoşti îndeajuns! Hai să ne mai gândim, chiar pe întuneric, ştii doar că noaptea e un sfetnic bun, cum spune zicala, iar mâine vom vedea.</p>
                  <p rend="justify">Şi în vreme ce tinerii îşi mărturiseau dragostea, fiecare în felul său, dincolo mrejele iubirii s-au împletit cu mult mai lesne. Îmbrăţişările au început de cum a pătruns contesa în întunecimea odăii, fiindcă morlacul era o fire îndrăzneaţă şi mai puţin încrezător în dragostea muierească, aşa că nu vru să-şi mai piardă vremea cu dulcegării. La rândul ei, nici contesa nu i se împotrivi, căci venise cu un ţel anume şi ar fi vrut să isprăvească totul până către miezul nopţii, ca să poată fugi în voie. Tineri amândoi, se iubiră cu patimă, uitând pentru o clipă că nu se îndrăgeau din suflet. Fiecare avea gândurile lui, dar înlănţuirea trupească îi înfierbântase în aşa măsură, încât mai-mai să se lase furaţi de această joacă de-a dragostea.</p>
                  <p rend="justify">Arătându-se ostenită, Agnes îi înlănţui grumazul cu braţele ei albe şi, sărutându-i ochii, şopti:</p>
                  <p rend="justify">—  Acum e vremea să ne mai şi odihnim, că până la Buda mai e cale lungă şi multă vreme vom fi împreună.</p>
                  <p rend="justify">—  Cine ştie când te mai prind în braţe? Tare ştii să te strecori, diavoliţo, dar ce-i în mână nu-i minciună, vorba zicalei, adăugă el şi o acoperi cu un nou val de sărutări.</p>
                  <p rend="justify">În cele din urmă, osteneala păru a-i cuprinde pe amândoi, lăsându-se legănaţi pe aripile visului. Ori cel puţin aşa se părea. De la o vreme, Agnes deschise ochii şi cercetă încăperea. Se foi în pat, vrând să scape de îmbrăţişarea bărbatului care dormea fără grijă. Apoi se ridică şi se îndreptă tiptil spre laviţa unde zăceau veşmintele turceşti. Scotoci zorit peste tot, dar nu izbuti să găsească ceea ce căuta.</p>
                  <p rend="justify">—  Nu acolo, că n-am bani la mine! se auzi vocea batjocoritoare a celui ce se prefăcuse că doarme. Mâine dimineaţă am să poruncesc lui Kerim să-ţi dea o pungă, sau două, după cât ţi-i preţul ori cât pofteşti, fiindcă eu am fost mulţumit!</p>
                  <p rend="justify">Agnes simţi că se învârte odaia cu ea, dar mai cu seamă din pricina vorbelor nesăbuite ale morlacului. O socotea drept una care se vinde pe bani? O târfă?<hi rend="color(#000000)">…</hi>  Era prea mult pentru mândria ei! Zări pumnalul printre veşmintele răvăşite şi înşfăcându-l se repezi cu putere nebănuită asupra lui.</p>
                  <p rend="justify">—  Ehe! Ia te uită! Vrei să mă şi ucizi, iubito? Asta va să însemne că nu ţi-am plăcut, nu-i aşa? rânji el ca s-o înfurie şi mai tare, în vreme ce îi prinse mâna ca într-un cleşte, strângând-o cu putere.</p>
                  <p rend="justify">—  Dă-mi drumul! Mă doare! Barbarule, aşa ştii să te porţi cu o femeie?</p>
                  <p rend="justify">—  Ce-i drept, nu prea am habar! Ca dovadă că nu ţi-am dat plata mai înainte, o batjocori el. De altfel nici n-am poftă să mă las înţepat de tine, ci mai curând te poftesc să te aşezi cuminţică şi să-ţi depeni povestea, ca să aflu cine eşti şi ce pofteşti.</p>
                  <p rend="justify">—  Câine! Cu mâna mea am să te ucid! şuieră ea privindu-l cu văpăi de ură.</p>
                  <p rend="justify">—  Prea-bine! Dar din a cui poruncă şi pentru ce? Dacă nu eşti o târfă oarecare, atunci stăpânul tău nu şi-a găsit sluga cea mai nimerită să facă moarte de om. Hai, vorbeşte!</p>
                  <p rend="justify">O  strânse şi mai tare de mână până ce scăpă pumnalul, scoţând un strigăt scurt de durere.</p>
                  <p rend="justify">—  N-auzi că mă doare? Dă-mi drumul! se zbătu ea.</p>
                  <p rend="justify">—  Fie! Dar să ştii că n-o să scapi până n-ai să mărturiseşti cine te-a trimis: Bethlen, ori dogele?</p>
                  <p rend="justify">—  N-am nimic de spus! Căutam rochia mea, dar pe întuneric<hi rend="color(#000000)">…</hi>
                  </p>
                  <p rend="justify">—  Ai dat de pumnalul meu! Iar fiindcă tot mi l-ai adus, ce-ai zice dacă ţi-aş cresta puţin frumosul tău obraz?</p>
                  <p rend="justify">—  Ai fi în stare! se înfioră contesa.</p>
                  <p rend="justify">—  Dacă mă sileşti! Hai, mai bine, spune drept ce-ai căutat şi cine te-a pus s-o faci? Ai cuvântul meu de cinste că te las să pleci unde ţi-i voia, de nu<hi rend="color(#000000)">…</hi>
                  </p>
                  <p rend="justify">—  De nu?</p>
                  <p rend="justify">—  Te dau pe mâna spahiilor, până la ziuă. Măcar că dorm acuma, nu le-ar părea rău după somn.</p>
                  <p rend="justify">—  Ticăloşiile!</p>
                  <p rend="justify">—  Ei, ce faci? Nu mărturiseşti? urmă el fără s-o bage în seamă.</p>
                  <p rend="justify">—  Ţi-am spus că n-am vrut să fur nimic şi nici să te ucid, dar acuma tare aş vrea! Te urăsc, te urăsc din tot sufletul!</p>
                  <p rend="justify">—  Vai de mine, atâta ură, după prea multă dragoste, chiar că nu mai pricep! Să te ajut eu?</p>
                  <p rend="justify">—  N-am trebuinţă!</p>
                  <p rend="justify">—  Se-nţelege, dar, ca să-ţi vie mai lesne, s-o luăm mai de la coadă: Tu ai pus otrava în sticla raguzanului?</p>
                  <p rend="justify">—  Nu ştiu nimic!</p>
                  <p rend="justify">—  Să zicem! Dar pe baronul Czobor, de ce m-ai sfătuit să-l omor? Nu sunteţi prieteni? Răvaşul te dădea de gol şi pentru aceea ai vrut să-l arzi? Descarcă-ţi sufletul, că de nu<hi rend="color(#000000)">…</hi>  spahiii!</p>
                  <p rend="justify">—  N-ai s-o faci! se repezi contesa şi cu mâna slobodă apucă un ulcior care-i venea la îndemână, vrând să-l pocnească în cap.</p>
                  <p rend="justify">—  Mai curând bea, să te răcoreşti, că îndărătnicia ta mă sileşte să fac ce-am făgăduit. Ori crestătura obrazului, ori călăreţii! Şi să mai ştii că aceştia nu obişnuiesc să plătească femeile cu care se culcă vremelnic.</p>
                  <p rend="justify">Agnes izbucni în plâns. Se ţinuse tare până atunci, dar umilirea era prea mare.</p>
                  <p rend="justify">—  Mai bine ucide-mă pe dată, fiară ce eşti! Nimeni până acum nu m-a batjocorit ca tine şi n-am să te iert câte zile voi mai avea!</p>
                  <p rend="justify">—  Dacă vei mai avea! Să vorbim ca doi duşmani, dar cinstit. Ai pierdut jocul şi trebuie să plăteşti. Altă dată roata norocului poate se va întoarce şi la tine, dar până atunci n-are rost să te încăpăţânezi să faci pe nevinovata cu mine! Nici nu-ţi cer mare lucru: să-mi spui care dintre cei doi vrăjmaşi ai mei te-au trimis? Vreau un da sau nu! Bethlen?</p>
                  <p rend="justify">—  Nu!</p>
                  <p rend="justify">—  Atunci dogele! Am înţeles. Ai văzut ce uşor ţi-ai scăpat viaţa şi virtutea? Mai mult, chiar am să-ţi fiu de folos: fiindcă trimit la Veneţia pe cineva, are să te însoţească până la picioarele leului lui San Marco.</p>
                  <p rend="justify">—  Dar eu nu vreau să plec într-acolo! se împotrivi Agnes, ştergându-şi lacrimile.</p>
                  <p rend="justify">—  Pe urmă vei face ce vrei, dar după ce ai să le spui senioriilor-lor să nu se mai amestece în viaţa mea. Cine ştie, poate că într-o zi ne vom plimba amândoi în vreo gondolă, amitindu-ne de frumuseţea acestei nopţi. Adio doamnă contesă Agnes, ori cum te va fi chemând de fapt!</p>
                  <p rend="justify">Lăsând-o slobodă, Grazziani se îmbrăcă şi ieşi din odaie, după care se duse la uşa unde bănuia că se afla Marcu şi ciocăni uşor.</p>
                  <p rend="justify">—  Cine-i? Ce s-a întâmplat?</p>
                  <p rend="justify">—  Îmi pare rău, dar a sosit ceasul plecării!</p>
                  <p rend="justify">—  Aşa de curând?!</p>
                  <p rend="justify">—  O veche zicală spune că cine se scoală de dimineaţă departe ajunge. Aşa vor fi hotărât şi prietenele noastre, că din câte am aflat contesa poruncise caleaşca pentru miezul nopţii.</p>
                  <p rend="justify">—  Nu cumva vor să plece?!</p>
                  <p rend="justify">—  Ba da! Până la Veneţia au cale lungă.</p>
                  <p rend="justify">—  Ce să caute acolo? Nu spuneau de Buda?</p>
                  <p rend="justify">—  Nu mai e nevoie, că Agnes a mea s-a dat de gol. A ta nu ţi-a spus nimic, ori n-a avut când? zâmbi cu înţeles morlacul. Le trimitem acasă, cu amintiri ce cred să le fi fost pe plac, râse el de-a binelea.</p>
                  <p rend="justify">—  Şi Iulia?! cuteză să întrebe Marcu.</p>
                  <p rend="justify">—  Uite că n-am aflat ce amestec are, dar fiindcă au venit împreună aşa vor şi pleca. Hai, că nu ştiu de ce zăboveşte contesa.</p>
                  <p rend="justify">Marcu intră din nou în odaie şi când Iulia sări să-l îmbrăţişeze, izbucnind în plâns, pricepu că cele două erau înţelese şi că nimic n-avea s-o mai ţină lângă el.</p>
                  <p rend="justify">—  Eu te iubesc, Marcule! Am să mă mărit cu tine, dacă mă mai vrei, ţi-o jur! Ne vom mai întâlni, cât de curând, făgăduiesc!</p>
                  <p rend="justify">El o îmbrăţişă oftând, apoi se îmbrăcă în grabă şi după încă o sărutare pătimaşă aproape că fugi din braţele ei.</p>
                  <p rend="justify">Îl găsi pe Grazziani în uliţă, lângă caleaşca contesei, aşteptând să vină fetele, şi aducându-şi aminte de răvaşul tălmăcit de Iulia îi spuse:</p>
                  <p rend="justify">—  Măria-ta, pe hârtiuţa aceea scrie: „contesa e o viperă”, dar nu pomeneşte şi de Iulia.</p>
                  <p rend="justify">—  Acuma ştiu, Marcule, că-i o straşnică muiere. Vipera e cu venin şi fără nici un simţământ, câtă vreme Agnes<hi rend="color(#000000)">…</hi>  mă urăşte din tot sufletul, după cum m-a iubit, pentru o clipă, ca nimeni alta. O viperă n-ar fi în stare de aşa-ceva!</p>
                  <p rend="justify">—  Şi-i musai să plece?</p>
                  <p rend="justify">—  Altă cale nu-i.</p>
                  <p rend="justify">Trezindu-se din somn şi gazdele, ba chiar şi vecinii mai apropiaţi, uliţa se umplu de larma câinilor. Doamnele se iviră şi fără să scoată o vorbă se urcară în caleaşcă, iar vizitii dădură bice, apucând calea întoarsă către Arad.</p>
                  <p rend="justify">—  Tu, muiere, se nedumeri Vădăsan. D-apăi nu dintr-acolo or venit?!</p>
                  <p rend="justify">Nana Floarea ridică din umeri a neştiinţă. De câtăva vreme numai ciudăţenii se petrecuseră la casa ei. N-avea de unde şti că la porunca lui Grazziani fetele aveau să fie duse în tabăra turcilor şi mai apoi să apuce drumul Serbiei.</p>
                  <p rend="justify">—  Marcule, ţine-te după ele să n-apuce cumva în altă parte. Şi de-o fi trebuinţă, păleşte surugiii şi ia tu hăţurile. Te ajung din urmă.</p>
                  <p rend="justify">Tânărul îndrăgostit dădu pinteni, căci în sufletul lui nădăjduia să mai zărească barem o frântură de ceas pe aleasa inimii lui. Le ajunse chiar la ieşirea din sat, unde ar fi trebuit s-o apuce către dreapta spre a trece vadul Mureşului ca să ajungă în tabără. Deodată însă pocnetele de bici îndemnară caii la un galop nebunesc şi caleaşca săltând de pe o roată pe alta se îndepărtă din calea lui.</p>
                  <p rend="justify">Ar fi putut să-i ajungă şi să îndeplinească porunca, însă ceva îl ţintui pe loc. Lăsă calul să meargă la pas, până când acesta se opri de la sine şi atunci descălecă şi apucă dârlogii. Aşa îl ajunse Grazaiani din urmă.</p>
                  <p rend="justify">—  I-am scăpat! dădu el neputincios din umeri.</p>
                  <p rend="justify">—  Am bănuit că la Deva ori la Bălgrad aveau să plece, şi nu către Veneţia. Acolo se află stăpânul lor şi pentru aceea te-am lăsat singur cu ele, ca să-ţi dai singur seama.</p>
                  <p rend="justify">—  Cuuum?! Măria-ta ai ştiut că am să le fac scăpate?!</p>
                  <p rend="justify">—  Vezi-bine! Aşa s-au dat de gol, că altminteri n-aş fi scos de la ea, decât prin cazne şi nu m-ar fi răbdat inima să zdrobesc minunatul trup ce m-a desfătat. Aşa sunt eu.</p>
                  <p rend="justify">Lui Marcu îi apărură două bobiţe de rouă în colţul ochilor, dar Grazziani îl bătu pe umăr.</p>
                  <p rend="justify">—  Dacă au apucat calea Ardealului, avem să ne mai întâlnim, poate chiar la Bălgrad. Şi le voi lua în slujba domniei, când eu voi fi stăpânul. Capul sus, frate, că de te iubeşte nu te uită, iar de nu<hi rend="color(#000000)">…</hi>  alta!</p>
                  <p rend="justify">O  rază de soare străbătu sufletul îndrăgostitului, gândindu-se că de la Arad la Deva nu era decât o palmă de loc şi aveau să ajungă nevătămate. Îşi dădu seama că şi Gaşpar ar fi poftit acelaşi lucru şi răsuflă uşurat. Aveau să se mai întâlnească!</p>
                  <p rend="justify">Rămase o vreme cu ochii pironiţi la drumul pe care dispăruse caleaşca în zare, că începuse a se lumina de ziuă, iar când se întoarse, i se păru a vedea o mogâldeaţă pe malul apei, dosindu-se într-un lăstăriş. De partea cealaltă era un crâng şi crezu că poate fi vreun iepure ori vulpe. Îi spuse şi lui Grazziani, însă acesta dădu din umeri.</p>
                  <p rend="justify">—  Le va fi vremea, că uite, acuşi răsare soarele.</p>
                  <p rend="justify">Privi spre pădurice şi iarăşi i se păru că vede nişte umbre, dar cu mult mai mari, ce nu puteau fi decât călăreţi.</p>
                  <p rend="justify">—  Ţi se năzare, Marcule, din pricina oboselii. Aşa-i în zori, după o noapte nedormită, tot felul de năluci te împresoară. De vrei, dă o fugă şi vezi, că nu-i departe, eu vin în urma ta.</p>
                  <p rend="justify">Oşteanul nu aşteptă să i se spună a doua oară, căci se cam înfricoşase să nu fi fost vorba de ceva prigonitori pe urmele fetelor. Dădu ocol crângului, dar nu găsi pe nimeni, vădindu-se că spaima îi fusese degeaba. Se întoarse deci pe acelaşi drum, spre a-l întâmpina pe Gaşpar, care venea fără grabă în urma lui, la o bună bucată de loc. Deodată însă zări, în spatele acestuia, furişându-se patru călăreţi cu săbiile în vânt. Acesta mergea nepăsător, părând a nu-şi da seama de primejdia ce-l păştea şi Marcu începu a răcni:</p>
                  <p rend="justify">—  Măria-taaa! Uită-te înapoi!</p>
                  <p rend="justify">Degeaba. Nu-i mai rămânea alta de făcut decât să se avânte în galop spre a-i sări în sprijin. Din păcate erau prea departe unul de altul şi vrăjmaşii se apropiaseră simţitor. Cel din fruntea călăreţilor necunoscuţi ajunsese atât de aproape încât se repezi să-l pocnească pe Grazziani pe la spate. Marcu închise ochii, spre a nu-i vedea capul rostogolindu-se în ţărână, în vreme ce morlacul părea a nu şti ce-l aşteaptă.</p>
               </div>
               <div type="div3">
                  <head>ÎNCLEŞTARE ŞI RUŞINE</head>
                  <p rend="justify">—  Oare să fi fost mânia ce te-a cuprins văzând batjocorirea mea, ori ai vrut să-i închizi gura pe vecie? întrebă Iskender-paşa pe rob, care se uita înspăimântat la el. Te-a învinovăţit drept răzbunare, sau<hi rend="color(#000000)">…</hi>  poate chiar tu să fi scris asta?</p>
                  <p rend="justify">Kuciuk dădu din cap că nu, şi se ghemui de tot la pământ.</p>
                  <p rend="justify">—  Ar fi bine să fie precum spui. Să vie dragomanul! bătu el din palme, în vreme ce înjunghiatul se mai zbătea în spasmele morţii.</p>
                  <p rend="justify">La semnul paşei, câţiva slujitori târâră leşul în afara cortului şi se grăbiră să şteargă sângele, tocmai când se ivi şi Selim-gealatul, însoţit de calfele lui. Iskender-paşa începu a se mişca de la un cap la altul al cortului, cu mâinile la spate, cum îi era în obicei când se înfuria.</p>
                  <p rend="justify">—  Eu sunt Yunus, nevrednicul rob al măriei-tale! se ploconi tălmaciul.</p>
                  <p rend="justify">—  Poţi citi ce scrie aici? îl întrebă Iskender-paşa.</p>
                  <p rend="justify">—  E cu sânge, se înfioră Yunus.</p>
                  <p rend="justify">—  Asta văd şi eu, dar ce spune?</p>
                  <p rend="justify">—. prinde olăcaru<hi rend="color(#000000)">…</hi>  că are scrisori de hainie… este omul ce coboară de pe o corabie. E în veneţiană, se fuduli dragomanul.</p>
                  <p rend="justify">—  Dar cine o trimite?</p>
                  <p rend="justify">—  Iscălitura e mai sucită, îngăimă Yunus, uitându-se la ea. Parcă să zic: teo<hi rend="color(#000000)">…</hi>  bal<hi rend="color(#000000)">…</hi>  di, sau do, ori cam aşa ceva.</p>
                  <p rend="justify">Paşa nu-l mai băgă în seamă, ci se întoarse către Kuciuk:</p>
                  <p rend="justify">—  Saltă-ţi mânecile! îl luă el pe neaşteptate. Pe vremuri ăsta era numele tău de ghiaur şi mai spui că nu tu ai scris?!</p>
                  <p rend="justify">Tremurând din toate mădularele, Kuciuk îi îndeplini eu greu porunca. Crestătura se vedea încă bine.</p>
                  <p rend="justify">—  Am găsit cerneala! rânji paşa înmuindu-şi glasul.</p>
                  <p rend="justify">În vocea seraskerului se simţea chiar oarecare mâhnire, în vreme ce nefericitul Kuciuk tremura ca varga, neştiind ce-l aşteaptă.</p>
                  <p rend="justify">—  Să nu te temi, prietene, n-ai să mori! Tu eşti dovada vie a nestatorniciei omeneşti şi ai să rămâi în preajma mea ca şi până acum, ba chiar şi cu mai multe daruri de la mine. Dar, ca să nu mai păcătuieşti în viitor, în legea voastră necredincioasă este şi o povaţă bună: mădularul putred trebuie înlărturat! Sau cam aşa, nu? Selim! Taie-i mâna dreapta!</p>
                  <p rend="justify">De nu l-ar fi cuprins calfele călăului în braţe, Kuciuk s-ar fi prăbuşit. Avea s-o facă mai pe urmă, căci gealatul, cu o lovitură de secure, îi zbură mâna osândită. Sângele începu a-i gâlgâi, primejduindu-i viaţa.</p>
                  <p rend="justify">—  Daţi mâna la câini şi oblojiţi-i ciotul! porunci seraskerul.</p>
                  <p rend="justify">Calfele se repeziră pe dată, legară strâns locul sângerării şi-l unseră cu păcură, apoi îl ridicară de la pământ şi cu mare greutate schilodul deschise ochii, scoţând din gâtlej nişte scâncete de care nu-ţi puteai da seama dacă erau de durere ori de obidă. Îl traseră să-l scoată din cort, dar Iskender-paşa le făcu semn să se oprească şi luându-şi de la gât lanţul greu de aur îl puse pe după grumazul lui Kuciuk.</p>
                  <p rend="justify">—  De acum încolo n-ai să te mai haineşti, bunul meu slujitor, decât numai dacă înveţi a scrie şi cu stânga. Nu uita însă că şi aceea poate fi retezată, după care vine rândul picioarelor. Capul însă<hi rend="color(#000000)">…</hi>  niciodată!</p>
                  <p rend="justify">O  săptămână mai târziu, cu toţii uitaseră nefericita întâmplare, în vreme ce oştirea străbătuse în pas silit o cale lungă, până să ajungă în Ţara de Sus a Moldovei tocmai în valea Sienei, din ţinutul Hârlăului. Acolo izbutise oastea lui Iskender-paşa să dea de urma voievodului Alexandru Movilă, care se afla în tabără împreună cu cumnaţii săi Potoţki şi Koreţki şi se înţelege că şi cu Elisabeta-doamna, văduva răposatului Ieremia-vodă Movilă, mama tânărului domn al Moldovei.</p>
                  <p rend="justify">Stăvilindu-se apele Sicnei şi ale pârâului Ursoaia ce se varsă în ea, a luat fiinţă un iaz mult alungit care trebuia să fi fost tare bogat în peşte. În oglinda iazului se răsfrângeau umbrele căsuţelor vechii aşezări moldoveneşti Drăcşani, stând parcă de strajă la marginea codrilor ce împădureau dealurile de jur împrejur, în afară de acela dinspre răsărit. Singurul drumeag venea de la Copălău şi ducea la Suliţa, ţinând malul apei, dar nefiind cercetat de chervanele neguţătorilor de lungă vreme părea lăsat în părăsire. Nici urmele de roată ori de copită ale boilor înjugaţi la carele de povară nu se desluşeau din colb, măcar că trecuseră de vreo două zile o mulţime de oameni şi vite. Era o vreme secetoasă în miez de vară, prin cea de-a treia zi de gustar, văleat 7124 de la facerea lumii, cu arşiţă mare şi fără pic de nor pe cer. Către seară, broaştele bălţii cereau cu desperare un strop de ploaie, dar se pare că tăriile cerului nu ţineau seamă de lăcomia lor, socotind că le era îndeajunsă apa iazului.</p>
                  <p rend="justify">În partea de miazănoapte a satului poposise, de vreo câteva zile, oastea măriei-sale şi a prietenilor lehi, fiindcă se zvonise prin iscoade că seraskerul de Silistra era prea aproape pe urmele ei, ba încă şi nohaii se urniseră către Ţara de Sus a Moldovei. Măcar că Elisabeta-doamna, căpetenia de drept a tuturora, poftise să nu zăbovească până nu s-or vedea după zidurile întărite ale Hotinului, pan Koreţki poruncise popasul şi întărirea taberei. Vitele şi oamenii erau prea osteniţi, flămânzi şi însetaţi şi apoi, loc mai bun de apărare ca la Drăcşani cu greu ar mai fi putut găsi în cale.</p>
                  <p rend="justify">Carele fuseseră legate unul de altul formând un adevărat stăvilar pentru călărimea duşmană, având de o margine balta şi de alta poalele dealului. De la adăpostul lor, muşchetarii valoni ori grenadirii nemţi ar fi putut împroşca moartea în rândul celor care ar fi cutezat să se apropie. De altfel strâmtimea locului nu îngăduia nici o mişcare ca lumea pentru călăreţii turci, făcându-i pradă uşoară pentru suliţele husarilor lehi care puteau să-i atace pe la spate, pe drumeagul de la Copălău. Pe partea dinspre Suliţa fuseseră puşi moldovenii sub porunca dumnealui vel-haţmanului Bucioc, cam puţintei şi fără chef de luptă, întrucât erau strânşi cu arcanul de pe moşiile boierilor ce ţineau cu Movileştii. Aveau numai furci şi topoare, doar pe ici pe colo se mai zărea şi câte o ruginitură de sabie, rămasă de la vreun strămoş ce fusese cândva răzeş. Călărimea moldoveană, rămasă abia în vreo două sute de oameni, era sub ascultarea dumnealui vel-armaşului Nicoriţă, care-şi legase soarta de a domnitorului şi nu-l părăsise ca mulţi alţii. Dar tăria întregii oştiri stătea în virtutea şi bărbăţia celor două mii de husari, spaima păgânilor, dosiţi după dealul de către Copălău. Nu trebuia să se afle despre ei, căci menirea lor era să cadă ca trăsnetul în toiul încăierării din faţa taberei. Nimeni nu se îndoia că păgânii aveau să fugă îngroziţi din faţa vitejilor şleahtici.</p>
                  <p rend="justify">În spatele taberei creştine se afla un pinten de deal taman potrivit pentru adăpostirea unui tun mai greu, care fusese urcat acolo cu multă osteneală, putând scuipa ghiulele ucigătoare din oricare parte s-ar fi ivit vrăjmaşul. La poalele dâmbului se ridicaseră corturile căpeteniilor oştirii şi chiar al măriei-sale, iar în mijloc era cel al doamnei Elisabeta. Anume se făcuse această rânduială ca să fie proteguită, dar şi pentru cinstea cea mare la care era îndreptăţită. Un pâlc de lefegii lehi se aţinea pentru a o străjui şi ziua şi noaptea, nelăsând pe nimeni să se apropie de cortul doamnei, dacă nu venea cu o slujbă anume. E drept că domnia avea şi oşteni secui, dar măria-sa Doamna poftise în jurul ei numai pe cei dragi inimii sale.</p>
                  <p rend="justify">Cât despre polcurile căzăceşti ale căpitanului Kozlovski, nici vorbă a fi rânduite înăuntrul întăriturii, fiindcă, după datina lor, cazacii trebuiau să zburde în câmpie şi mai cu seamă în întâmpinarea tătarilor. Erau vecini şi se băteau de când s-au pomenit, ştiindu-şi unii altora felul şi obiceiul, aşa că fuseseră trimişi pe după dealul cel despădurit, spre a sta la pândă către soare-răsare.</p>
                  <p rend="justify">Aflând de rânduiala creştinilor, Iskender-paşa porunci să fie folosit singurul deal pe care nu se aflau ghiaurii, adică cel fără pădure, dar a săpat două băşti în care băgase vreo mie de ieniceri cu muschete, dintre cei mai aleşi, iar pe buza de pământ înfipsese alemurile, spre a-şi da seama necredincioşii că luptau împotriva profetului însuşi, dacă s-ar fi încumetat până în bătaia plumbilor otomani. Pământul scos din săpături a fost bun de întăritură pentru cele opt tunuri pe care le cărase beylerbeyul încă de la Obluciţa.</p>
                  <p rend="justify">Cu amărăciune gândea paşa la vitejii oşteni de odinioară, copii de suflet ai lui Alah, care la poruncă s-ar fi aruncat şi în flăcările iadului, înfruntând cu dârzenie moartea în cele mai crâncene bătălii. Ienicerii pe care-i avea acuma erau mai mult cu gândul la pradă, nedeosebindu-se în această privinţă de akângii, pe care îi rânduise acum în faţa tunurilor, cu porunca de a se trage în grabă, lăsându-le să-şi arate gurile de foc. Dintotdeauna aceşti călăreţi erau cei mai sprinteni şi se luptau în frunte, căci beşliii lui Iskender-paşa erau mai greoi şi cam îmbătrâniţi şi sătui de bătaie.</p>
                  <p rend="justify">Vreo două mii de ieniceri îşi săpaseră şanţuri în coasta dealului, putând izbi la nevoie şi în stânga şi în dreapta, iar spahiii, nădejdea izbânzii, aşteptau pe malul bălţii de către sat, unde deschiderea văii era mai mare. Cealaltă parte a oştirii, care nici n-ar fi putut încăpea în valea Sicnei, a rămas pe după deal. Grosul îl formau yarmak-ul şi mulţi yaya, zahereaua, neguţătorii, bivolii, catârii, cămilele şi tot ce era mai greu de urnit într-o luptă, fiind o pacoste în înfrângere, dar care se dezlănţuia l-a biruinţă, jefuind cumplit. Şi cum Iskender-paşa nu suferise niciodată ruşinea pierderii unei bătălii, mulţi îşi legaseră soarta de oastea lui.</p>
                  <p rend="justify">În miezul zilei, în tabăra turcească răsunară glasurile muezinilor, amintind credincioşilor vremea rugăciunii de amiază: Allah Acbar. Echhed en la illa ella Allah. Ecched en Mahomed Rasu Allah. Hai alla Elsalat. Hae alla Elfallah. Allah Acbar. La illa Allah<hi rend="color(#000000)">…</hi>  Tânguirile rugăciunii le aduceau în minte plaiurile de baştină şi-i întăreau întru virtute şi bărbăţie, în oricare colţ al pământului s-ar fi luptat. La chemarea hogelui, cu toţii îşi întorceau faţa spre Mecca cea sfânta, fără să le fi păsat că duşmanul i-ar fi putut lovi pe la spate. La rândul lor, creştinii ştiau că oricât de adânciţi în rugăciune ar fi fost turcii, dacă se da năvală asupră-le, săreau cu toţii, lăsând ruga pe altă dată, şi Alah îi ierta. Poate că de aceea şi pan Koreţki a poruncit ca preoţii creştini, aşijderea, să se roage celui preaînalt pentru izbândă, având răgaz dinspre turci. În acest fel, amândouă părţile ridicau rugi fierbinţi întru ajutorul cerului ca să se căsăpească unii pe alţii, în vreme ce dobitoacele de povară rumegau în voie, neputând pricepe de ce stăpânii lor se încăierau, câtă vreme păşune se afla din belşug, mai cu seamă acuma, vara.</p>
                  <p rend="justify">Cortul beylerbeyului fusese ridicat pe costişa dealului, de unde ar fi putut vedea întregul câmp de bătaie, iar ceva mai la vale se aflau căpeteniile, cel mai apropiat fiind Bali-beg. Şi totuşi la serasker se putea pătrunde mai lesne decât la Elisabeta-doamna, iar aceasta o ştia şi iscoada care apăruse la Obluciţa, dând vestea fugii curţii moldoveneşti către Hotin. Vorbea bine limba profetului, dar se simţea a fi străin. Oricum, bostangiul de la intrarea în cort îl îngădui, după ce i se arătase un inel anume, şi astfel omul se ploconi în genunchi la picioarele marelui serasker.</p>
                  <p rend="justify">—  Cortul cneaghinei e chiar la mijloc, înălţimea-ta, spuse el mai şoptit. Acolo unde se află tunul cel mare, la poalele lui!</p>
                  <p rend="justify">—  Ai putea s-o prinzi vie? Cam cât aur, vrei? întrebă paşa.</p>
                  <p rend="justify">—  Să zic aşa, cât cântăresc eu, atât de trudnică treabă îmi porunceşti, luminăţia-ta, mai ales că<hi rend="color(#000000)">…</hi>
                  </p>
                  <p rend="justify">—  Va să zică greutatea trupului tău? i-o reteză beyul, fără a-l lăsa să se mai târguiască. Fie!</p>
                  <p rend="justify">Iscoada rămase cu gura căscată, crezând că nu auzise bine. El spusese doar o vorbă, ca să arate cât de greu de înfăptuit ar fi prinderea Doamnei.</p>
                  <p rend="justify">—  Treabă anevoioasă şi cu primejdie, înălţimea-ta, se tângui iscoada, linguşindu-se. În jurul ei sunt toţi boierii moldoveni<hi rend="color(#000000)">…</hi>
                  </p>
                  <p rend="justify">—  Şacali fricoşi! îi luă vorba din gură beylerbeyul. Cândva, strămoşii lor vor fi fost nişte viteji, după cât se spune, dar cei de azi s-ar înghesui să-mi pupe tălpile şi mi-ar aduce-o pe stăpâna lor legată-fedeleş dacă le-aş porunci-o. Îs la fel de lacomi ca şi tine!</p>
                  <p rend="justify">—  Vezi, slăvite, că mai sunt şi cei doi gineri şi lefegiii nemţi şi<hi rend="color(#000000)">…</hi>
                  </p>
                  <p rend="justify">—  Cumva, nu te mulţumeşti cu ce ţi-am făgăduit?</p>
                  <p rend="justify">—  Biruinţa şi zălogul de nepreţuit pe care-l aduc luminăţiei-tale nu se bucură de mai mare preţuire?</p>
                  <p rend="justify">—  N-am zis ba, dar am socotit că plata e îndestulătoare, ori poate că<hi rend="color(#000000)">…</hi>
                  </p>
                  <p rend="justify">—  De s-ar putea, cuteză iscoada, ziceam că<hi rend="color(#000000)">…</hi>  poate o dregătorie la curtea Moldovei<hi rend="color(#000000)">…</hi>  barem un postelnic, ori comis, pentru început<hi rend="color(#000000)">…</hi>
                  </p>
                  <p rend="justify">Seraskerul pricepu îndată şi văzându-l într-atât de lacom mai că-i venea să poruncească să fie jupuit de viu, dar, cum se dovedise destul de iscusit până atunci, hotărî să-l mai rabde.</p>
                  <p rend="justify">—  Dacă numai atâta-i vorba, fie-ţi după voie! De mă înşeli însă, nu scapi de mâna mea nici în gaură de şarpe!</p>
                  <p rend="justify">Jurându-se pe tot ce avea mai sfânt, iscoada făgădui că avea s-o dea prinsă pe mândra prinţesă moldovenească şi, sărutând papucii beyului, ieşi târându-se cu umilinţă. Beylerbeyul scuipă scârbit în locul unde îngenunchease nemernica iscoadă, dar pe dată se însenină şi un zâmbet rău îi cutreieră obrazul.</p>
                  <p rend="justify">Dincolo, în tabăra creştină, după isprăvirea slujbei dumnezeieşti, un amărât de ţăran moldovean, vorbind leşeşte, ceru să fie îngăduit la măria-sa Doamna. Un ostaş îl împinse cu halebarda, răstindu-se la el, dar omul nu se lăsă cu una cu două, ridicând glasul, anume spre a fi auzit din cort. Pe neaşteptate se ivi însăşi doamna Elisabeta, lăsând muţi de uimire pe oştenii ce se împotriviseră până atunci, căci falnica prinţesă îl pofti pe ţăran s-o urmeze.</p>
                  <p rend="justify">—  Măria-ta, s-au oprit în colţul dealului, spuse ţăranul, care nu era altul decât iscoada din cortul lui Iskender-paşa.</p>
                  <p rend="justify">—  Asta am aflat şi eu, pan Wakowski, aşa că nu-mi vesteşti mare lucru, răspunse Doamna cu destulă răceală.</p>
                  <p rend="justify">Era o femeie abia trecută de 40 de ani, dar în plinătatea farmecelor, cum nu s-ar fi putut lăuda nici altele mai tinere. Aerul trufaş pe care-l avea în orice împrejurare şi înfăţişarea ei de împărăteasă bizantină nu îngăduiau nimănui s-o înfrunte, nici măcar cu privirea. Întotdeauna se îmbrăca asemenea doamnelor de la curtea Cracoviei, iar brocartul şi horbota de Flandra arătau marea bogăţie şi gustul deosebit al frumoasei prinţese. Deşi se afla în miez de vară, purta o rochie de mătase verde, încheiată până la gât cu bumbi de rubin şi cusută cu mărgăritare în meşteşugit arabesc în dreptul torsului. Chiar şi tichia de pe creştet, tivită cu fir de aur şi garnisită cu nestemate, era din aceeaşi mătase, potrivindu-se de minune cu ochii ei de smarald şi cu întunecimea părului.</p>
                  <p rend="justify">—  Ridică-te şi stai în jilţ, pane! îl îmbie cu ceva mai multă blândeţe, văzând că cel îngenuncheat nu cuteza să se mai salte. Vorbeşte tot ce ştii!</p>
                  <p rend="justify">—  Slăvită stăpână, bănuiam că aţi aflat de oprirea păgânului, dar nu ştiu dacă aţi fost vestită că nu-s mai mulţi ca la vreo opt mii de oameni, mai mult akângii şi pleavă, cu patru guri de foc rămase încă din vremea lui Sinan-paşa.</p>
                  <p rend="justify">—  Bine, dar ienicerii<hi rend="color(#000000)">…</hi>  spahiii?! se miră doamna.</p>
                  <p rend="justify">—  Oaste de adunătură, slăvită stăpână. Ce-i mai de soi abia s-a urnit de la Obluciţa.</p>
                  <p rend="justify">—  Nu cumva i-o fi luat Dumnezeu minţile lui Iskender, de mă înfruntă cu asemenea oşteni?</p>
                  <p rend="justify">—  N-avea cum să ştie că va da peste vitejii noştri, el socotind că până la Kameniţa nu va întâmpina împotrivire.</p>
                  <p rend="justify">—  Să nu ne izbească Galga-soltan, pe de lături, se îngrijoră principesa.</p>
                  <p rend="justify">—  Nici nu s-au mişcat din Perekop, fiindcă au năvălit asupra lor nogaii.</p>
                  <p rend="justify">—  Bine ar fi să fie precum spui, pan Wakowski, răsuflă ea uşurată. Dumnezeu să te răsplătească pentru veştile bune ce le aduseşi! Trufaşul turc are să fie zdrobit, prin vrerea celui de sus. Nu pricep, totuşi, cum de s-a avântat cu atâta uşurinţă în ţară străină, lăsând oastea la Dunăre?</p>
                  <p rend="justify">—  O fi vrut să-l sperie pe Bethlen, ca să-l facă să trimită zahareaua, că de nu, şi-ar fi trimis oamenii lui s-o ridice şi nu i-ar fi fost pe plac.</p>
                  <p rend="justify">—  Apăi dacă-i aşa, zâmbi Elisabeta-doamna, atunci numai cazacii lui pan Kozlowski sunt îndestui spre a-i pune pe goană pe nesăbuiţii păgâni.</p>
                  <p rend="justify">—  Chiar aşa nu, măria-ta, dar husarii de s-or repezi, nu-i mai prindem pe turci decât la vadul Dunării.</p>
                  <p rend="justify">Un surâs fericit îi lumină faţa, făcând-o şi mai frumoasă. Se ridică, silindu-l şi pe leah să facă la fel, după cum era bunacuviinţă, dar îl împinse uşurel să se aşeze, căci îi plăcea să stea de vorbă cu supuşii ei privindu-i de sus.</p>
                  <p rend="justify">—  Pe lângă răsplata ce ţi se cuvine din plin, dragă prietene, voi pune vorbă bună şi la vel-armaşul Nicoriţă să grăbească nunta cu fie-sa, căci de vrut ginere nu mai încape vorbă că te vrea.</p>
                  <p rend="justify">—  Dar fata?</p>
                  <p rend="justify">—  Are să se supună voinţei părinteşti, după datină. De fapt ar fi trebuit să sosească împreună cu mama ei la curtea domnească, dar plecarea noastră în pripă le va fi întors din cale. Când ne vom înapoia, după ce-l batem pe păgân, eu şi cu Vodă am să vă fiu naşă, precum i-am şi făgăduit boierului.</p>
                  <p rend="justify">—  Măria-ta! îngenunche Wakowski, dând să sărute poala prinţesei, dar aceasta se trase înapoi.</p>
                  <p rend="justify">—  Scoală-te şi fii pe pace, fiindcă eu ţin la supuşii mei credincioşi. Ara trebuinţă între tigheceni şi orheieni de un bărbat cu virtute, dar şi cu viclenie, spre a supune cerbicia lor. An de an se sumeţese golanii împotriva stăpânirii iar domnia-ta cum le cunoşti graiul lesne vei putea să-i aduci la ascultare, fie chiar şi spânzurându-i de fiecare cracă din codrii aceia blestemaţi.</p>
                  <p rend="justify">Vorbiseră până atunci în limba leahului, dar deodată prinţesa începu a râde, luând-o pe româneşte:</p>
                  <p rend="justify">—  Ce-ai zice matale, boierule, să-ţi schimbăm numele? Nu pentru fată ori socri, că ei se dau în vânt după şleahtici, ci ca să nu zică ţăranii că le vine stăpân străin şi să-şi facă de cap. Ţ-ar place să-ţi spunem<hi rend="color(#000000)">…</hi>  Văcaru?</p>
                  <p rend="justify">—  Am să fac precum îmi porunceşti, prea-slăvita mea stăpână, se închină Wakowski, dovedind astfel că nu minţise zicând că ştie vorbi româneşte.</p>
                  <p rend="justify">De mirare era faptul că văduva lui Ieremia-vodă, femeie cu mintea coaptă, dădea ascultare acestui şleahtic vânturatic, scuturat de sărăcie şi mare poftitor de înavuţire pe orice cale. Măria-sa avea ştiinţă că mama acestui fluşturatec era din neamul Konieţpolski, hatmani ai coroanei şi cu mare vază în rândurile şleahtei. Tot ce era leşesc avea mare preţ în ochii ei şi de aici sprijinul dat lui Wakowski, care ştiuse să i se vâre pe sub piele făcând-o a crede că altă slugă mai credincioasă nu ar fi avut. Ceea ce tare-i mai plăcea! Departe de ea gândul că acelaşi om fusese numai cu câteva ceasuri mai devreme la fel de umil îngenuncheat la picioarele duşmanului, vânzând-o pe aur.</p>
                  <p rend="justify">Noaptea s-a aşternut peste fire şi oameni şi dobitoace se lăsaseră în mrejele dulci ale somnului, căci a doua zi nu se ştia cine avea să mai scape din încleştare. Vara era încă stăpână pe meleagurile Ţării de Sus, iar greierii desfătau urechile oamenilor cu ţârâitul lor atât de plăcut pentru unii, chinuitor pentru alţii. Câte o pasăre de noapte îşi chema suratele, trecând în zbor pe deasupra taberelor adormite, iar vreo cămilă, visându-se undeva prin pustiurile Asiei, scotea răgetul ei mai puţin cunoscut pe plaiurile moldovene. Dinspre Drăcşani se auzea uneori lătrat de câine şi urlet de moarte, fiindcă sătenii se băjeniseră către alte păduri, mai ferite din calea năvălitorilor, lăsându-şi vatra pustie.</p>
                  <p rend="justify">Ziurelul de ziuă încă mai strălucea când geana răsăritului prinse a albi calea soarelui, iar akângiii, cu toată porunca beylerbeyului de a nu se dezlipi de lângă tunuri, se avântară în şa, năpustindu-se asupra taberei creştine. Amarnică nesupunere, care a fost plătită cu viaţa de către cei mai lacomi, căci pentru pradă se repeziseră, dar au fost întâmpinaţi de plumbii lefegiilor. Încercând şi un al doilea iureş, n-au izbutit decât să mai piardă şi alţi oameni, precum şi să pună în picioare amândouă părţile, acum gata de încăierare.</p>
                  <p rend="justify">Iskender-paşa, roşu de furie, se aruncă asupra unui akângiu şi dintr-o lovitură de iatagan îl descăpăţână pe loc. Nenorocitul îi fusese mai la îndemână, dar nici căpeteniile nu mai puteau fi pedepsite, fiindcă toţi îşi dăduseră tributul de sânge. Din astă pricină, porunci lui Bali-beg ca nesupuşii călăreţi să fie înlocuiţi cu beşlii, iar cei rămaşi în viaţă dintre akângii să fie prinşi şi puşi în lanţuri, până după luptă.</p>
                  <p rend="justify">Elisabeta-doamna, încă somnoroasă, ieşi din cort şi dădu cu ochii de acelaşi Wakowski.</p>
                  <p rend="justify">—  Nu cumva ţi-ai făcut somnul de noapte la pragul domniei-mele, pan Wakowski?</p>
                  <p rend="justify">Acesta nu mai apucă să-i răspundă, fiindcă o bubuitură grozavă, urmată de răcnete, se auzi în vârful pintenului. Tunul cel mare trăsese prima ghiulea şi, nefiind bine priponit, se rostogoli la vale peste oştenii mai puţin sprinteni. Deşi nu era primejdie vădită, Wakowski se repezi şi o trase pe Doamnă, acoperind-o cu trupul său, apoi se dezlănţuiră tunurile din amândouă părţile.</p>
                  <p rend="justify">—  Îţi mulţumesc, prietene! zise prinţesa, rânduindu-şi veşmintele. Am să ţin minte şi astă dovadă de credinţă.</p>
                  <p rend="justify">Ghiulele cădeau care pe unde, întrucât şi unii şi alţii trăgeau la nimereală, fără a pricinui pagube mari. Wakowski însă se urcase pe dată în locul tunului prăvălit, aruncându-şi privirea asupra câmpului de bătaie. Se înţelege că va trece de partea celui mai tare, dar până acuma niciunul n-o dovedise.</p>
                  <p rend="justify">Pan Samuel Koreţki aştepta liniştit să se desfăşoare cele dintâi harţuri, pentru ca mai apoi sa poruncească cine să intre în foc, după cum se va fi desfăşurat vrăjmaşul. Era firesc să aibă în jurul său pe toate căpeteniile oastei şi nici n-ar fi lipsit dintre ei. Pentru aceea fu destul de stingherit când primi porunca să se înfăţişeze mamei-soacre. Înjurând în sinea lui, porni bombănind în barbă.</p>
                  <p rend="justify">—  Ce se întâmplă? întrebă ea de cum îl văzu.</p>
                  <p rend="justify">—  Deocamdată nimic, mărită doamnă! fu răspunsul cam băţos al ginerelui. S-au repezit la harţă akângiii, după cum li-i obiceiul, dar bătaia se va încinge abia o dată cu intrarea spahiilor şi ienicerilor. Aceştia nu s-au zărit încă.</p>
                  <p rend="justify">—  Nici n-ai să-i vezi! răspunse prinţesa. Sunt încă pe drum şi abia în trei ori patru zile vor ajunge aici.</p>
                  <p rend="justify">—  De unde ştiţi?</p>
                  <p rend="justify">—  Am şi eu ochii şi urechile mele! zâmbi încrezută mama-soacră aruncându-şi privirea asupra lui Wakowski, care stătea umil într-o parte.</p>
                  <p rend="justify">Pan Koreţki se uită şi el într-acolo şi-l zări pe acel nepot scăpătat al Konieţpolskilor, în care nu prea avea încredere. Prea îi era vicleană căutătura şi prea cu uşurinţă se umilea în faţa celor mai puternici.</p>
                  <p rend="justify">—  Până una, alta, vor trage tunurile şi după ce se vor mai potoli vom vedea dacă sunt ieniceri au ba, răspunse Koreţki neluându-l în seamă pe şleahtic.</p>
                  <p rend="justify">—  Ba ai să bagi pe dată în luptă oştenii lui pan Kozlowski şi în urma lor husarii, ca să-i spulbere pe păgâni şi să nu ne mai pierdem vremea de pomană. Îl poţi lua pe Iskender pe nepregătite având numai akângii şi strânsură de-a doua mână, dar mai pe urmă îi vin ajutoare şi fi-va mai greu.</p>
                  <p rend="justify">—  Socoate, oare, milostiva doamnă că turcul a venit în urma noastră numai cu oşteni slabi?!</p>
                  <p rend="justify">—  Negreşit! Bagă călăreţii în bătaie şi să isprăvim!</p>
                  <p rend="justify">Koreţki se înclină în faţa prinţesei, deşi nu-i era deloc la socoteală să primească porunci de la o muiere, fie ea chiar şi doamna ţării, dar pe de altă parte se gândi că prăpăditul de Wakowski va fi ştiind el ceva. „Dacă nu sunt ieniceri şi nici spahii, a noastră-i biruinţa!” îşi zise el în gând. „Dar de-or fi undeva dosiţi?!” Oricum avea să încerce, dar în locul husarilor porunci să atace călărimea moldoveană a lui boier Nicoriţă şi aduse dinspre spate şi pedestrimea glotaşă a lui Bucioc.</p>
                  <p rend="justify">La năvala creştinilor pâlcurile de beşlii se prefăcură a fugi către sat, atrăgându-i astfel pe călăreţii lui Nicoriţă, iar când ajunseră mai către coada iazului se întoarseră vijelios, aruncându-i în apă, cu cai cu tot. Cei care au mai scăpat cu greu au ajuns înapoi, stârnind mare încurcătură.</p>
                  <p rend="justify">Din locul unde se afla, Koreţki văzu cu uimire că glotaşii lui Bucioc pătrunseseră adânc în rândurile turcilor, fără ca aceştia să le pricinuiască vreun rău, în vreme ce hatmanul lor se zbuciuma călare răcnind la ei să se întoarcă în tabără. Cu greu şi-a dat seama că acei oameni, strânşi cu sila, treceau de partea turcilor, oare le făceau loc să iasă din luptă în spatele dealului şi erau daţi în grija yarmak-ului. Bucioc fu singurul care izbuti să se înapoieze, croindu-şi drum cu spada.</p>
                  <p rend="justify">Un blestem îngrozitor fu răspunsul lui Koreţki la cele văzute şi porunci năvala husarilor. Era tocmai greşeala pe care o aştepta şi Iskender-paşa, fiindcă în acest fel se dădea putinţă ienicerilor să pătrundă de partea cealaltă a apei, pe la coada iazului. Asta, în vreme ce floarea oştirii leşeşti îşi pierdea vremea fugărindu-i pe beşlii şi gloata pedestraşilor.</p>
                  <p rend="justify">Pan Wakowski văzuse toate aceste mişcări şi învăluiri şi a priceput pe dată că izbânda va fi de partea turcilor. Dacă ar fi coborât de pe pintenul dealului, cum era cinstit din partea lui, şi ar fi spus că ienicerii vor străpunge apărarea taberei, s-ar mai fi găsit o portiţă de scăpare pentru Doamnă şi curte. Dar cum era să facă aşa-ceva, când el însuşi dăduse încredinţare că nici spahii nici ieniceri nu erau de faţă? Aruncase sorţii şi aceştia căzură de partea turcului, de la care s-ar fi bucurat de bogăţie şi cinste, măcar că pierdea o mireasă tânără, dar pe care nici n-o cunoştea.</p>
                  <p rend="justify">Prinţesa încă nu aflase nimic despre desfăşurarea bătăliei, aşa că fu lesne pentru Wakowski s-o liniştească zicându-i că au intrat în luptă husarii.</p>
                  <p rend="justify">—  De m-ar fi ascultat de la-nceput, acuma ne-am fi odihnit biruitori, făcu ea ca o adevărată căpetenie.</p>
                  <p rend="justify">—  Nici acum nu-i prea târziu, căci păgânii fug mâncând pământul.</p>
                  <p rend="justify">—  Da' de unde, mărită stăpână, se auzi vocea răguşită a lui Bucioc. Numai nişte călăreţi bezmetici sunt urmăriţi de husari, că păgânul şi-a bătut joc de noi, atrăgând toată călărimea într-o capcană. Ienicerii însă au străpuns pe la spate. Trebuie să fugi, milostivă doamnă, că altă scăpare nu-i!</p>
                  <p rend="justify">—  Ce vorbeşti domnia-ta, hatmane? De unde ieniceri? Ce, au şi sosit de la Obluciţa? Poate că n-ai văzut bine!</p>
                  <p rend="justify">—  Iacă, poate să dovedească şi Nicoriţă, că mie mi-e ruşine să vă spun că am fost părăsit de oaste, adăugă el plecându-şi ruşinat pletele.</p>
                  <p rend="justify">Vorbeau leşeşte, fiindcă aşa-i plăcea prinţesei, iar boierii ce voiau să fie curteni se străduiau care mai de care să stăpânească această limbă.</p>
                  <p rend="justify">În scurtă vreme se ivi şi vel-armaşul însoţindu-l pe măria-sa Alexăndrel-vodă, cu caii de dârlogi.</p>
                  <p rend="justify">—  Să fugi pe dată, milostivă stăpână, şi ia-l şi pe măria-sa, că noi om mai ţine piept, dar nu lungă vreme.</p>
                  <p rend="justify">—  Hai, mamă! se rugă şi voievodul, măcar că avea o spadă lungă ce-i atârna la şold. Iacă, turcii sunt aici! arătă el în spatele cortului.</p>
                  <p rend="justify">—  Să fugiiim? răcni Doamna ca o leoaică. Cum o să fugim?! Wakowski! Unde eşti, mişelule? Ce-mi tot îndrugai?</p>
                  <p rend="justify">—  Tot ceea ce trebuia, „năşică”, răspunse acesta obrăznicindu-se, fiindcă turcii îi şi împresuraseră. Nu pleacă nimeni de aici! porunci el. Nici chiar domnia-ta, tată-socrule, rânji spre vel-armaş, cu toate că mi-ar fi fost pe plac să te scap.</p>
                  <p rend="justify">Toţi cei de faţă rămaseră muţi de uimire, numai prinţesa se repezi cu un pumnal pe care-l scosese din sân.</p>
                  <p rend="justify">—  Mori, nemernicule! strigă ea vrând să-l înjunghie, dar Wakowski o apucă de mână, răsucindu-i-o la spate. Cu un ţipăt de durere femeia scăpă din mână arma ucigaşă şi începu să se zbată spre a scăpa din strânsoare. Nimeni însă nu cuteză a-i sări în ajutor, căci leahul îi proptise un hanger în beregată.</p>
                  <p rend="justify">—  Un pas de faceţi, o străpung!</p>
                  <p rend="justify">Aşa dădură peste ei oştenii turci, cărora nici nu le venea a crede că puseseră mâna atât de lesne pe beiul Bogdaniei şi pe mama lui, pentru care beylerbeyul făgăduise o bună răsplată. Pe dată îi băgară în cortul domnesc, iar pe ceilalţi îi legară-burduf, chiar şi pe Wakowski, deşi se răţoia le ei zicându-le că avea să-i belească de vii pentru neobrăzarea de a-l atinge.</p>
                  <p rend="justify">Când se mai potoli vacarmul bătăliei sosi şi Iskender-paşa, spre marea bucurie a iscoadei.</p>
                  <p rend="justify">—  Aici îs, luminăţia-ta. Eu i-am prins, după cum ne-a fost învoiala! Iată, dumnealor, cei de faţă, pot mărturisi.</p>
                  <p rend="justify">Seraskerul se prefăcu a nu auzi.</p>
                  <p rend="justify">—  Dezlegaţi-i pe boierii moldoveni şi spuneţi-le că poruncesc să se socotească ei înşişi la ce preţ, în aur, face viaţa lor. Dar numai aur ori nestemate, şi nimic altceva! Unde-i beiul?</p>
                  <p rend="justify">—  În cort, cu mama sa! răspunse unul.</p>
                  <p rend="justify">—  Scoateţi afară pe toţi, în afara prinţesei. Am eu grijă de ea! porunci Iskender-paşa. Vreau a schimba vreo două vorbe.</p>
                  <p rend="justify">Pe dată se împlini voinţa beylerbeyului şi acesta pătrunse în frumosul cort. Se lăsă o tăcere înfrigurată, nimeni necutezând a scoate o vorbă. Deodată un strigăt de spaimă, înăbuşit brutal, îi făcu pe toţi să-şi aţintească privirile asupra cortului. Dinăuntru răzbăteau gemete surde şi bufnituri, lăsând să se-nţeleagă că era vorba de o luptă, ori mai curând de împotrivirea femeii, dar nimeni n-ar fi îndrăznit să se bage peste ei.</p>
                  <p rend="justify">Într-un târziu, Elisabeta-doamna se ivi despletită, cu capul descoperit şi cu frumoasa ei rochie de mătase sfâşiată. Avea paloarea unei moarte, doar frumoşii ei ochi de smarald înotau în lacrimi amare. Cu privirea rătăcită şi fără nici o urmă din trufia de altădată, stârnind mila celor din preajmă, se apropie şovăitoare de boierii moldoveni, fără ca turcii să încerce a o-mpiedica. Înţelegând cele petrecute, atât ei cât şi măria-sa voievodul plecară capetele.</p>
                  <p rend="justify">—  M-a ruşinat păgânul, boieri dumneavoastră! suspină ea ca o dojană pentru falnicii bărbaţi ce nu ridicaseră măcar un deget s-o apere.</p>
                  <p rend="justify">Apoi îşi prinse capul în palme şi izbucnind în hohote se prăbuşi la picioarele feciorului ei, pe care i le îmbrăţişă, acoperindu-le cu frumosul ei păr negru.</p>
                  <p rend="justify">—  Dragul mamii<hi rend="color(#000000)">…</hi>  măria-ta<hi rend="color(#000000)">…</hi>  să mă uiţi şi să nu-l ierţi!</p>
                  <p rend="justify">Atât a mai apucat a spune, fiindcă istovită se prăvăli fără simţire, tocmai când se ivea şi Iskender-paşa.</p>
                  <p rend="justify">—  Duceţi-l pe bey şi familia lui în cortul meu, cu toată cinstea ce li se cuvine, până am să-i trimit la Istanbul. Voi, boierilor, sunteţi slobozi îndată ce plătiţi răscumpărarea, iar pe şleahtic să-l aibă în pază Kuciuk, cu mâna care i-a mai rămas. Are să priceapă el ce vreau a zice!</p>
                  <p rend="justify">—  Dar cu mine cum rămâne, luminăţia-ta? sări Wakowski, văzând că paşa dădea să plece.</p>
                  <p rend="justify">—  Aaa! Da! făcu seraskerul întorcându-se spre el. Nici pe tine nu te-am uitat, dar credeam că vei fi dat bir cu fugiţii. Dezlegaţi-l!</p>
                  <p rend="justify">—  Cum era să fug, prealuminate? Doar eu am fost cel care i-am prins pe toţi! Oştenii care m-au legat ştiu prea bine acest lucru şi toţi cei de faţă o pot spune.</p>
                  <p rend="justify">—  Boierii zic că s-au dat prinşi de bunăvoie, nu-i aşa? întrebă el batjocoritor pe vel-armaşul Nicoriţă.</p>
                  <p rend="justify">—  Întocmai, milostive stăpân, se tângui boierul, iar ceilalţi încuviinţară din cap.</p>
                  <p rend="justify">Wakowski simţi cum i se urcă sângele în păr de atâta neruşinare, tocmai din partea celui ce ar fi trebuit să-i fie socru şi chiar se gândise să se roage pentru iertarea lui. Îi venea să se repeadă asupra mişelului, dar fu oprit de paşă, care-i zise blând:</p>
                  <p rend="justify">—  Ai văzut? Să ştii însă că eu tot pe tine te cred şi văd că ţi-ai ţinut făgăduiala. După cum ne-am înţeles, ai cerut atâta aur cât îi greutatea trupului tău, nu?</p>
                  <p rend="justify">—  Da! dădu din cap bucuros leahul. Şi mai era vorba şi de o slujbă<hi rend="color(#000000)">…</hi>
                  </p>
                  <p rend="justify">—  Aceea mai pe urmă! începem cu răsplata în aur. Selim!</p>
                  <p rend="justify">Gealatul cel negru era totdeauna în preajma stăpânului şi de cum se auzi strigat i se înfăţişă smerit.</p>
                  <p rend="justify">—  Bre, Selim! Am făgăduit ăstui ghiaur atâta aur cât îi cântăreşte trupul lui.</p>
                  <p rend="justify">—  Aşa-i! încuviinţă repede Wakowski.</p>
                  <p rend="justify">—  Auzi? El spune la fel, e pe dreptate, rânji paşa. Plata se cuvine a fi cinstită: numai trupul, fără căpăţână, aşa că reteaz-o tu ca să nu se poată spune că nu mi-am ţinut făgăduiala, apoi vedeţi cât e de greu spre a şti cât aur i se cuvine a-i da.</p>
                  <p rend="justify">Lui Wakowski i se păru că n-a priceput prea bine porunca cea cruntă, dar când fu înşfăcat de calfele călăului, începu a răcni îngrozit:</p>
                  <p rend="justify">—  Nu vreaaau! Mă lipsesc de orice plată! Îndurare, bunule stăpân! N-am să mai cer nimic, numai cruţă-mi viaţa. Nu-i drept să fiu astfel răsplătit, pentru tot ce-am făcut<hi rend="color(#000000)">…</hi>
                  </p>
                  <p rend="justify">—  Ba da! se răsti Iskender. Apoi se domoli şi urmă zâmbind: Nu spuneai chiar tu că aşa ne înţelesesem? Pentru ce n-ai pomenit atunci şi de căpăţână, că doar îţi era pe umeri? Cum de ai uitat-o, dacă ţii atâta la ea? Ai fi căpătat şi mai mult aur!</p>
               </div>
               <div type="div3">
                  <head>HANUL „LA CLAPONUL CEL PROST”</head>
                  <p rend="justify">Când Marcu deschise ochii, Grazziani tocmai îşi trăsese calul într-o parte, făcându-l să se salte în două picioare. Mişcarea neaşteptată l-a scăpat de cumplita lovitură, şi abia atunci Marcu îşi dădu seama că el veghease, prefăcându-se doar a nu şti că-i urmărit. În clipa următoare sfâşie cu iataganul burta calului celuilalt, doborându-l la pământ. Marcu scoase un strigăt şi se avântă spre ceilalţi necunoscuţi, dar aceştia se repeziră în galop spre cel căzut şi săltându-l din goană se pierdură cu el printre copaci.</p>
                  <p rend="justify">—  Ce-a fost asta?! ridică din umeri Marcu apropiindu-se.</p>
                  <p rend="justify">—  Nălucă, nu! Dar cine or fi, să nu mă-ntrebi! zâmbi Grazziani ştergându-şi spada de corpul animalului care se zbătea la pământ. Oare pe unde i-o fi inima? adăugă el proptind ascuţişul între coastele bietului dobitoc şi curmându-i suferinţa.</p>
                  <p rend="justify">—  N-ai păţit nimic, măria-ta? schimbă Marcu vorba.</p>
                  <p rend="justify">—  Mi-am mânjit iataganul de sânge, dar nici măcar nu l-am zgârâiat pe atacator.</p>
                  <p rend="justify">—  Cine să fi fost?</p>
                  <p rend="justify">—  De nu m-am înşelat, parcă am mai văzut faţa unuia dintre cei trei care l-au târât.</p>
                  <p rend="justify">—  Aş zice că şi eu l-am văzut, atunci, cu raguzanul.</p>
                  <p rend="justify">—  Curând au sărit în ajutorul contesei, ori ca s-o răzbune…</p>
                  <p rend="justify">—  Să fi fost chiar înţeleşi?</p>
                  <p rend="justify">—  Poate să mă înşel, dacă mă gândesc bine, de vreme ce-au apucat calea Ardealului<hi rend="color(#000000)">…</hi>  dar mai ştii? Raguzanii pot fi în slujba prinţului.</p>
                  <p rend="justify">Întorcându-se în tabără îi găsiră pe toţi pregătiţi de plecare, iar Pera căpătă ultimele îndrumări pentru drum. După vreo două ceasuri se şi aflau pe calea pustei ungureşti, sub razele arzătoare ale soarelui.</p>
                  <p rend="justify">Merseră aşa vreo două zile, fără să vadă ţipenie de om ori fiară. Apoi Grazziani porunci popasuri lungi peste noapte, ba chiar şi în miezul zilei. De unde până atunci grăbise, dintr-odată se schimbă şi cerceta într-una zarea, de parcă ar fi aşteptat pe cineva. Întinderea nemărginită a pustei nu ascundea pe nimeni şi în afara cumpenelor de la fântâni, zile întregi nimic nu-ţi atrăgea privirea. Uneori sufla o boare care culca la pământ iarba pălită de arşiţa verii. Alteori vreo sălbăticiune înspăimântată le fugea de sub copitele cailor fără a-i speria, erau hârciogi ori popândăi şi numai o singură dată văzură coada stufoasă şi roşcată a vulpii, care nu se lăsase alungată de călători. Găsiseră o călăuză, om din partea locului, care-şi avea semnele lui tainice, altminteri nu se ştie dacă solul padişahului ar mai fi putut ajunge să vadă zidurile Budei.</p>
                  <p rend="justify">Trecuseră de mult peste apa Tisei şi până la urmă dădură peste o aşezare omenească, dar fără picior de om, de parcă ar fi fost atinsă de molimă.</p>
                  <p rend="justify">—  Mezobereny! spuse călăuza arătându-le satul.</p>
                  <p rend="justify">—  Cam pustiu, se nelinişti Grazziani. Dacă aşa va fi prin toată pusta, cam greu vom ajunge la Buda.</p>
                  <p rend="justify">—  În partea cealaltă a satului este un han, spuse omul pustei. Poate că hangiul nu va fi plecat.</p>
                  <p rend="justify">—  Până nu văd o masă, o cană de vin şi o bucată de carne friptă în faţa ochilor, n-am să mă cred în altă parte decât în împărăţia morţii…</p>
                  <p rend="justify">Într-adevăr, la ieşirea din sat se afla un han destul de arătos, ba avea şi o tablă pe care era zugrăvită o orătanie ce semăna a vultur.</p>
                  <p rend="justify">—  Să nădăjduim că vom găsi şi altă carne decât cea cu care ne îmbie ciudatul nostru hangiu, zise Marcu, bănuind că bondocul ce se apropiase de ei cu ploconeli nu putea fi decât stăpânul locului. Curtea părea la fel de pustie ca şi celelalte gospodării pe lângă care trecuseră, şi nici umbră de argat.</p>
                  <p rend="justify">—  Ce-o fi cu pustietatea asta, Marcule? Nu cumva să fie vreo molimă. Ia întreabă-l!</p>
                  <p rend="justify">Apropiindu-se de hangiu, acesta îi zise pe ungureşte:</p>
                  <p rend="justify">—  Jupâne, suntem osteniţi, flămânzi şi însetaţi şi iată-ne la acest vestit han, gata să ne ospătăm cum se cuvine.</p>
                  <p rend="justify">—  Să-mi fie cu iertăciune, luminate stăpân, dar nimic n-a mai rămas după molimă, se văicări hangiul.</p>
                  <p rend="justify">—  Hm! clipi şăgalnic oşteanul, scoţând o pungă plină de la brâu. Gândeam să te plătim cu galbeni buni, ungureşti, şi încă pentru toţi, dar dacă n-ai de nici unele, vom căuta în altă parte.</p>
                  <p rend="justify">Omul făcu ochii mari şi începu a-şi frământa mâinile dar continua să dea din cap a neputinţă, în vreme ce Marcu îi tălmăcea lui Grazziani. Deodată însă îl cuprinse spaima, auzindu-l pe străin că-i zice:</p>
                  <p rend="justify">—  Stăpânul meu, trimis al măritului sultan, va da poruncă oştenilor să cureţe molima prin puterea focului. Vor începe chiar de aici şi pe urmă satul.</p>
                  <p rend="justify">—  Joi, Istenem! suspină borţosul prăbuşindu-se la picioarele cailor. Sunt amărât şi sărac precum Iov, nefericitul de mine! Milostive stăpân, dar pe aici încă n-a ajuns chiar molima<hi rend="color(#000000)">…</hi>
                  </p>
                  <p rend="justify">—  Deci se mai găseşte câte ceva?</p>
                  <p rend="justify">—  Se găseşte!<hi rend="color(#000000)">…</hi>  Se găseşte, nobile domn, cum să nu se găsească, pentru asemenea oaspeţi?</p>
                  <p rend="justify">—  Atunci e bine! hotărî Marcu tălmăcindu-i şi stăpânului său.</p>
                  <p rend="justify">Acesta scoase la rându-i o pungă şi i-o aruncă hangiului.</p>
                  <p rend="justify">—  Pune-te pe treabă şi vei mai căpăta!</p>
                  <p rend="justify">Grăsanul se ridică bucuros şi începu a striga printre acareturi. Pe dată se iviră tot felul de feţe, mai curând curioase decât speriate. Stăpânul dădu poruncile de trebuinţă, apoi veni să se linguşească pe lângă Marcu, pe când oşteanul se dezmorţea după ce descălecase laolaltă cu ceilalţi.</p>
                  <p rend="justify">—  De când mă ştiu, măria-ta, turcii n-au plătit niciodată, pe oriunde au trecut. Au luat tot ce-au poftit şi duşi au fost, aşa că de asta ne-am cam temut, dar să ştii că nu-i nici o molimă.</p>
                  <p rend="justify">—  Am bănuit eu. Dar ce-i cu oamenii din sat?</p>
                  <p rend="justify">—  Apăi, s-a aflat din vreme că vin oştenii padişahului şi cu toţii s-au dosit prin ascunzişurile pustei, dar acuma, de le-oi da de veste că sunteţi soli, au să se întoarcă.</p>
                  <p rend="justify">Bătătura prinsese viaţă sub paşii zoriţi ai slugilor, iar cârâitul găinilor şi behăitul berbecuţilor înjunghiaţi arătau că jupânul semăna mai curând cu Iov de pe vremea când era bogat.</p>
                  <p rend="justify">—  Cum se cheamă apa de colo, că doar n-o fi iar Tisa, pe care am trecut-o de vreo câteva ori? întrebă solul turcesc.</p>
                  <p rend="justify">—  Orişul! răspunse hangiul. Se adună toate trei din Ardeal şi se varsă mai la vale în Tisa. Aţi mers într-una prin preajma apei, că altfel n-aveaţi cum să vă întâlniţi de atâtea ori cu Tisa.</p>
                  <p rend="justify">—  Asta va să însemneze că şi peşte se află din belşug?</p>
                  <p rend="justify">—  Mai încape vorbă?! Chiar deunăzi am prins vreo câţiva crapi de toată frumuseţea, numai răbdare să aveţi domniile-voastre, că nimeni n-a plecat neomenit de la mine.</p>
                  <p rend="justify">—  Ia spune, hangiule, se înveseli solul, după ce-şi spălase gâtlejul cu o cană de vin roşu, ce scrie acolo sus, lângă orătania zugrăvită pe tabla din par?</p>
                  <p rend="justify">—  Păi<hi rend="color(#000000)">…</hi>  numele hanului: „La claponul cel prost!”</p>
                  <p rend="justify">Până şi Kerim-efendi, oare zâmbea foarte rar, izbucni în râs auzind asemenea caraghioslâc.</p>
                  <p rend="justify">—  Dar ce-ţi veni să-l botezi atât de ciudat?</p>
                  <p rend="justify">—  Să vezi, înălţimea-ta! Noi avem mulţi claponi, dar sunt tare proşti, că pe dată se lasă tăiaţi, de vin muşterii de seamă ca domniile-voastre.</p>
                  <p rend="justify">Alte hohote răsplătiră vorbele şugubăţului hangiu.</p>
                  <p rend="justify">—  Şi eu care-l credeam zevzec, făcu Marcu.</p>
                  <p rend="justify">Voia bună începu a pune stăpânire pe toată suflarea de la han, mai cu seamă când se iviră şi câteva slujnicuţe, care făcură să le salte mustaţa vajnicilor călăreţi ai padişahului.</p>
                  <p rend="justify">—  Cum se face că n-ai nici un muşteriu? vru să ştie solul.</p>
                  <p rend="justify">—  Să fiu cinstit, înălţimea-ta, au fugit cu toţii încă de cu seară, când s-au întors iscoadele mele de la Bekescsaba şi ne-au vestit sosirea domniilor-voastre.</p>
                  <p rend="justify">Desluşind că Marcu tălmăcea pe sârbeşte, gazda îşi arătă mirarea:</p>
                  <p rend="justify">—  Nu cumva îţi fi creştini? Sunteţi sârbi?</p>
                  <p rend="justify">—  Oştenii se închină Profetului, dar noi cu adevărat creştini suntem, încuviinţă Marcu.</p>
                  <p rend="justify">—  Pricep acuma pentru ce se poartă turcii atât de blând. Plata domniile-voastre o veţi face?</p>
                  <p rend="justify">—  Fii pe pace! Trudeşte-te să ne mulţumeşti şi n-ai să rămâi cu pagubă!</p>
                  <p rend="justify">Mai povestiră de una de alta până la ivirea lunii, căci Grazziani poruncise masă mare în curte, ca la nuntă. Din loc în loc mocnea jarul pe care fuseseră fripţi berbecuţi întregi ori faimoşii claponi, iar ţepuşele rămase stinghere în preajmă vădeau că şi crapii scoşi din Criş îndestulaseră cina călătorilor. Dinspre pustă se auzea lătratul vulpii şi venea o boare răcoroasă cu aromă de iarbă pârguită şi de fân cosit. Abia târziu în noapte se traseră la culcare, însă chiar şi după aceea se mai auzeau destule glasuri şi chicotele slujnicuţelor înghesuite prin vreun ungher.</p>
                  <p rend="justify">Aşa petrecură câteva zile, timp în care solul călărea zilnic prin pustă, de unul singur, cerceta zarea cu privirea, nelăsând nici o îndoială că era în aşteptare. Îl întrebase pe hangiu despre nişte drumuri ce păreau a se încrucişa chiar la Mezobereny şi parcă se hotărâse să aştepte acolo pe cineva.</p>
                  <p rend="justify">Trecuse mai bine de o săptămână fără să se arate picior de călător prin preajmă, fiindcă aflau din vreme şi ocoleau hanul unde se aciuiseră turcii. Hangiului însă nu-i părea rău, întrucât solul padişahului avea grijă să-l răsplătească numai cu bani de aur, cea ce nu căpăta el în toate zilele. Către seară, se ivi ca din pământ un călugăr cerşetor şi-i ceru adăpost peste noapte. Să fi vrut însă nu mai avea nici măcar un ungher unde să-l lase să doarmă, aşa că dându-i un codru de pâine îl îndrumă la vreun om din sat. Spre uimirea crâşmarului, monahul zvârli cât-colo pomana şi se răsti:</p>
                  <p rend="justify">—  Nu vrei a pricepe că sunt un călător care plăteşte asemenea celorlalţi? Poftesc ceva de mâncare şi o cană cu vin! trânti el cu pumnul în masa la care se aşezase.</p>
                  <p rend="justify">Pe hangiu îl bătea gândul să-şi pună slugile să-l alunge pe neobrăzat, dar interveni solul turcesc, după ce străinul îşi apucase crucea de la gât şi o întoarse pe partea cealaltă.</p>
                  <p rend="justify">—  Nu cumva relicva de la gât e de la sfântul mormânt? întrebă el, arătând spre pieptul călugărului.</p>
                  <p rend="justify">—  Cu lemn din sfânta cruce! răspunse acesta sărutând-o cu evlavie.</p>
                  <p rend="justify">—  Jupâne, poftesc să fie găzduit acest om sfânt într-o odaie cât mai arătoasă, pe care o treci în socoteala mea. Este oaspetele meu!</p>
                  <p rend="justify">Hangiul nu ştiu ce să mai creadă, dar n-avu încotro şi trebui să se supună. Totul era ciudat la acest „turc creştin” şi nu mai înţelegea nimic, de parcă ar fi trăit pe o altă lume decât cea cunoscută până atunci. Pentru început, acesta îl luă pe monah în odaia lui, iar jupânul ar fi fost şi mai uluit dacă ar fi înţeles ce-şi spuneau ei, ca doi buni prieteni, dar vorbeau pe limba lui Dante şi el n-o cunoştea.</p>
                  <p rend="justify">—  Excelenţă, începu călugărul. Alteţa-sa arhiducele Ferdinand vă încredinţează că nu are să vă pară rău. V-a spus şi în scrisoare că Moldova este mai bună, pentru început.</p>
                  <p rend="justify">—  Mă rog, nu zic nu! Mi-e ciudă însă dacă în locul meu îl pune în Ardeal pe Hommonay.</p>
                  <p rend="justify">—  Dar nu-i chiar aşa! se împotrivi călugărul. Alteţa-sa doreşte ca mai întâi să-şi dobândească scaunul voievodul pribeag Radu Şerban şi îndată după aceea excelenţa voastră să fiţi înscăunat la Iaşi. Pe Bethlen cu greu ar fi putut să-l urnească, dacă cele două provincii de peste munte nu vor fi în mâna prietenilor, abia după aceea ar putea fi izgonit manu militari. Că va veni Hommonay, ori altul, rămâne de văzut! Dar de ajutorul lui este trebuinţă, ca să poată fi prins Bethlen ca într-un cleşte.</p>
                  <p rend="justify">—  Bine! Atunci să-i spui alteţei-sale să treacă pe numele meu moşia Altenburg şi să se îngrijească să-mi vină la vreme banii, nu mai departe de Buda.</p>
                  <p rend="justify">—  Păi, am adus şi eu ceva<hi rend="color(#000000)">…</hi>
                  </p>
                  <p rend="justify">—  Dacă sunt în traistă, socot că nu-s îndeajuns, fiindcă am cheltuieli foarte mari şi turcu-i lacom. Trebuie să împart în dreapta şi în stânga.</p>
                  <p rend="justify">—  Veţi primi, excelenţă, totul, după cum a fost înţelegerea. Să nu uitaţi însă că până la căderea zăpezii pacea trebuie să fie iscălită.</p>
                  <p rend="justify">—  Eu îmi ţin făgăduiala, şi nu cu întârziere. Pentru asta însă am nevoie de bani şi sprijin. Alteţa-sa poate că nu ştie că ambasadorul vostru de la Poartă, acel Czernin, este bun prieten cu Marc Antonio Borâşi, cel mai mare duşman al păcii dintre voi şi turci, şi asta nu poate fi pe placul marelui vizir. Să fie înlocuit!</p>
                  <p rend="justify">—  Am să-i spun totul alteţei-sale, făgădui monahul. Mâine în zori am să şi plec, nădăjduind că în câteva zile voi fi acasă.</p>
                  <p rend="justify">—  Pe jos n-ajungi prea curând.</p>
                  <p rend="justify">—  Oamenii mei şi calul mă aşteaptă nu prea departe de aici, în pustă, fiindcă domnul consilier Mollart a socotit că nu trebuie să afle nimeni de întâlnirea noastră. Poate şi faptul că am fost poftit în odaia asta nu este prea nimerit<hi rend="color(#000000)">…</hi>
                  </p>
                  <p rend="justify">—  Fii liniştit, că nu-i nici un străin pe aici, în afara oamenilor mei. Cât despre întâlnirea viitoare, se va folosi întrebarea: „Domnia-ta faci neguţătorie?”, iar răspunsul va fi: „Nu, sunt în slujba domniei!” Asta înseamnă că nu am de gând să aştept prea mult până să capăt scaunul moldovean, dar să nu se mai schimbe iar învoiala, că mă înfurii şi nu mai stau de vorbă cu nimeni!</p>
                  <p rend="justify">—  Nu vă mai mâniaţi, excelenţă, fiindcă totul are să fie bine şi se va isprăvi odată şi cu domnia asta a turcilor în Europa.</p>
                  <p rend="justify">—  Să te audă Dumnezeu! Până atunci ne despărţim şi, după cum ne-am înţeles, următoarea întâlnire la Buda?</p>
                  <p rend="justify">—  Prea-bine!</p>
                  <p rend="justify">—  Şi<hi rend="color(#000000)">…</hi>  să nu uit! La intrarea mea în Praga poftesc să am toate flamurile desfăşurate şi să-mi cânte muzica noastră.</p>
                  <p rend="justify">—  Peste putinţă, excelenţă! Nici un sol otoman nu a pătruns în oraşul împărătesc în acest fel. S-ar putea crede că veniţi ca învingător şi s-ar supăra întreaga creştinătate dacă am da slavă unor musulmani.</p>
                  <p rend="justify">—  Dar eu sunt creştin, domnule! Şi, pentru izbânda mea, am trebuinţă de această primire. Împăratul nu are nimic a pierde dacă încuviinţează. N-are decât să-şi pună câlţi în urechi şi să se lege la ochi până ajung eu la gazdă.</p>
                  <p rend="justify">—  Greu, excelenţă, greu de tot! oftă călugărul.</p>
                  <p rend="justify">—  Dar nu peste putinţă. Aş fi în stare să mă întorc iar la Istanbul, chiar de sub zidurile Oraşului de Aur, dacă nu mi se face voia. N-aveţi decât să vă găsiţi un alt om!</p>
                  <p rend="justify">—  Nu vă făgăduiesc, dar am să caut să-l lămuresc pe alteţa-sa şi socot că se va împlini voinţa excelenţei-voastre. Mâine în zori nu voi mai fi, aşa că în acest sac veţi găsi banii ce i-am adus.</p>
                  <p rend="justify">—  Şi restul precum am zis!</p>
                  <p rend="justify">Îndată ce misteriosul călugăr s-a făcut nevăzut, solul a poruncit plecarea, spre dezamăgirea slujnicelor care se uitau cu ochi galeşi la flăcăii Anatoliei, dar tot hangiului îi părea cel mai rău. Căpătase bani buni de la darnicul muşteriu şi tare ar mai fi poftit să-l revadă, aşa că-şi făcu socoteală să se arate cât mai cinstit. Jertfi astfel câţiva ducaţi pe care îi înapoie zicându-i că erau prea mulţi şi că la hanul lui nimeni n-a fost tras pe sfoară, din care pricină mai veneau şi altă dată.</p>
                  <p rend="justify">Pătrunzând în întinderea pustei, alaiul se aşternu drumului fără a se mai uita dacă li se aţine careva pe urme. Şi totuşi undeva, la marginea zării, un călăreţ se pierduse într-un galop nebunesc.</p>
               </div>
               <div type="div3">
                  <head>HRUBA</head>
                  <p rend="justify">—  Pune mâna pe spadă, nepoate, şi arată ce ştii să faci când musafirul nepoftit îţi trece pragul, chir dacă noi i-am deschis poarta! strigă stareţul.</p>
                  <p rend="justify">Mihai văzu că după ce pătrunseră vreo douăzeci de tătari cele două porţi masive, date de perete, fură înlocuite cu un grătar uriaş de fier, oprindu-i pe ceilalţi. Apoi se închiseră din nou, parcă anume ca cei din afară să nu mai poată vedea ce vor păţi tovarăşii lor prea cutezători. Tânărul apucă pe dată spada şi se avântă şi el în iureşul încăierării pe întuneric. Îi puteai ghici pe tătari numai fiindcă intrau călare, dar odată doborâţi era greu să-i mai deosebeşti.</p>
                  <p rend="justify">—  Loviţi-i! răcnea egumenul, uitând de toate poruncile dumnezeieşti, care cereau să nu faci asemenea păcat. Unu să nu scape!</p>
                  <p rend="justify">Se porni pe dată un adevărat măcel, cu strigăte de amândouă părţile, iar numărul năvălitorilor începu să scadă simţitor. Din umbra zidurilor, nici un călugăr nu greşea ţinta, doborând cu dibăcie şi cal şi călăreţ. Pamfilie răsucea faimosul său toiag devenit acum o măciucă înfiorătoare şi nu puţini au fost cei îngenuncheaţi pentru totdeauna în faţa oastei Domnului.</p>
                  <p rend="justify">Izbânda era sorocită apărătorilor şi nimeni nu se mai îndoia de aceasta, cu toate că tătarii se căzneau să arunce peste ziduri săgeţi aprinse.</p>
                  <p rend="justify">—  Nicanoare, taică, se auzi vocea stareţului pe deasupra vacarmului, ai grijă de nutreţul vitelor. Ia câţiva oameni şi băgaţi de seamă ce-i p-acolo, că aici s-a cam isprăvit. Nu cumva să aprinză fânul, nemernicii!</p>
                  <p rend="justify">N-apucă să-şi termine vorba când o pălălaie uriaşă izbucni în spatele bisericii, unde se aflau acareturile. Lumina de-o clipă a fost îndeajuns ca un tătar încă nedoborât să se repeadă în spatele stareţului şi să-i străpungă coşul pieptului. Nu mai apucă tătarul a face vreo altă mişcare, că Mihai îl şi înjumătăţi, cu o lovitură de trăsnet. Ce folos însă? Bătrânul de-abia îşi mai găsi glasul spre a-i mulţumi nepotului:</p>
                  <p rend="justify">—  Aşa, nepoate! M-ai izbăvit de ticălos, dar m-a cam înţepat<hi rend="color(#000000)">…</hi>
                  </p>
                  <p rend="justify">O  tuse înnecăcioasă îi opri vorbele în gâtlej, iar puterile îi slăbiră cu totul, încât cu greu prinse a se sprijini pe tânăr.</p>
                  <p rend="justify">—  Nu trageţi voi blestemata asta de armă, ci chemaţi pe Isaiia, că el are meşteşugul lui anume.</p>
                  <p rend="justify">—  Taică Isaiiia! răcni Mihai. Taică Isaiiia! Chemaţi-l degrabă careva!</p>
                  <p rend="justify">Pe dată începură a striga care mai de care, iar unii şi alergară să vadă ce se întâmplase cu tânărul străin care cerea ajutor.</p>
                  <p rend="justify">Lupta contenise, că nici cei rămaşi dincolo de porţi nu mai dădeau semne de viaţă, părându-se că nu mai nădăjduiau să mai răzbească împotriva monahilor şi se lăsaseră păgubaşi. Din când în când se auzeau gemetele răniţilor, fie păgâni, fie creştini, căci în faţa morţii şi a durerii parcă nu se mai deosebeau.</p>
                  <p rend="justify">Pamfilie răsufla greu şi îşi pierduse de tot simţirea, când se ivi cuviosul Parfenie.</p>
                  <p rend="justify">—  Apucaţi-l cu băgare de seamă, să-l punem pe o cergă şi să-l ducem la adăpost în biserică. Şi mai strigaţi-l pe Isaiia, că doar nu şi-o fi dat duhul tocmai acum când îi mai multă trebuinţă de el!</p>
                  <p rend="justify">Din pricina vâlvătăii de la şira cu fân se vedea acum ca-n miezul zilei, desluşindu-se morţii de răniţi, dar nu mai apucară să se îngrijească şi de asta fiindcă pe neaşteptate începu să bată, într-o dungă, clopotul cel mare al monastirii, vestind primejdia morţii. Nu pentru multă vreme, fiindcă o săgeată bine ţintită de undeva din afară puse capăt duiosului dangăt. Fratele clopotar bătu aerul cu braţele şi se prăvăli din clopotniţă.</p>
                  <p rend="justify">—  Semn rău! se înfiorară cei mai fricoşi, făcându-şi cruce, în vreme ce Pamfilie îşi veni deodată în simţire şi cu voce răguşită se răsti la ei:</p>
                  <p rend="justify">—  Ia nu vă mai văicăriţi ca babele! Puneţi mâna şi strângeţi pe cei care se mai pot mişca şi aduceţi-i aici, poate-i mai oblojim!</p>
                  <p rend="justify">—  Şi pe păgâni?! cuteză unul.</p>
                  <p rend="justify">—  Vezi-bine, că doar tot fiinţele lui Dumnezeu se cheamă că sunt, iar mulţi dintre ei s-or fi căind în ceasul al doisprezecelea şi va trebui să le dăm taina botezului<hi rend="color(#000000)">…</hi>  mai apucă să îngăime egumenul şi iar îşi pierdu cunoştinţa.</p>
                  <p rend="justify">Tocmai atunci sosi şi Isaiia, care fără să mai zică ceva îşi lepădă rasa şi ca un bun gospodar îşi sumese mânecile cămeşii de tort. Cu multă băgare de seamă trase afurisitul de iatagan, aruncându-l cât-colo pe lespedea bisericii, puse o alifie anume fiartă, apoi frunze de pătlagina pe răni şi în faţă şi la spate, după care îl înfăşă ca pe un copil, cu pânză curată de cânepă.</p>
                  <p rend="justify">—  Asta-i! făcu el suflând uşurat. Cu voia celui de sus va să scape, dacă are zile<hi rend="color(#000000)">…</hi>
                  </p>
                  <p rend="justify">După oarecare timp, care păru celor de faţă o veşnicie, bătrânul egumen deschise ochii şi privi în jur, ba chiar încercă a zâmbi:</p>
                  <p rend="justify">—  Pierdut-am auzul, ori cu adevărat câinii de păgâni vor fi plecat?</p>
                  <p rend="justify">—  S-au dus pe pustie, taică, îi răspunse blând Parfenie, mângâindu-i obrazul cu blândeţe.</p>
                  <p rend="justify">—  Nu vă lăsaţi amăgiţi<hi rend="color(#000000)">…</hi>  şopti rănitul. Se prefac numai! Stau la pândă.</p>
                  <p rend="justify">Se întoarse apoi spre nepotul său, învăluindu-l cu privirea-i caldă.</p>
                  <p rend="justify">—  N-avem a ne mai vedea pe lumea asta, fătul meu<hi rend="color(#000000)">…</hi>  aşa a fost să fie!</p>
                  <p rend="justify">—  Ba ai scăpat, unchiule! se împotrivi tânărul, uitând înţelegerea ce o făcuse de a i se adresa ca unui om al bisericii.</p>
                  <p rend="justify">—  Nu pentru lungă vreme, nepoate. Tu să pleci, de-o fi să ne răzbească. Ia aminte, Parfenie! Şi să nu uitaţi de fata lui Lixandru, s-o luaţi cu voi, ştii tu pe unde.</p>
                  <p rend="justify">Cuviosul dădu din cap că a priceput şi scrâşni ca pentru sine:</p>
                  <p rend="justify">—  Nu-i ajută cel de sus să facă astă mârşăvie<hi rend="color(#000000)">…</hi>
                  </p>
                  <p rend="justify">—  Poate că doarme la ceasul acesta de noapte şi nu ştie de noi<hi rend="color(#000000)">…</hi>  încercă să şuguiască stareţul.</p>
                  <p rend="justify">—  Nu huli, taică! E păcat de moarte! se smeri Parfenie. Mai bine nu mai spune nimic, că iacă, Satana te aţâţă…</p>
                  <p rend="justify">—  Am să tac în curând şi pe vecie, frate Parfenie. Tu mă ştii doar că numai la gură sunt spurcat, nu şi la suflet.</p>
                  <p rend="justify">—  Te iau cu mine, unchiule! sări Mihai. Te duc într-un sat ori la vreo curte boierească şi ai să te vindeci.</p>
                  <p rend="justify">Stareţul dădu să-i răspundă dar o tuse înecăcioasă îi topi vorbele, şi deodată se iscă iarăşi vacarmul în afara zidurilor, semn că tătarii se întorseseră ori îşi pierduseră răbdarea de a mai sta la pândă şi se dădeau în vileag cu furie.</p>
                  <p rend="justify">—  Spusu-v-am! suspină Pamfilie. Eu n-o mai duc<hi rend="color(#000000)">…</hi>  dar barem să apuc să mă aşezaţi unde trebuie<hi rend="color(#000000)">…</hi>
                  </p>
                  <p rend="justify">Simţind că-i piere glasul făcu un semn nepotului să se apropie şi apucându-l de mână îi gâfâi în ureche:</p>
                  <p rend="justify">—  Eu rămân<hi rend="color(#000000)">…</hi>  c-aşa-i datina! Tu<hi rend="color(#000000)">…</hi>  vezi hruba din altar<hi rend="color(#000000)">…</hi>  îţi arată Par<hi rend="color(#000000)">…</hi>  fenie<hi rend="color(#000000)">…</hi>  fugi! Am rămas<hi rend="color(#000000)">…</hi>  puţini şi nu… se mai poate. Să vă întoar<hi rend="color(#000000)">…</hi>
                  </p>
                  <p rend="justify">Clăbuci albi-roşietici îi acoperiră buzele, apoi pe firele bărbii începu a i se prelinge parcă vinul rubiniu ce-l băuse mai de cu seară.</p>
                  <p rend="justify">—  S-a isprăvit! zise Parfenie închinându-se cu evlavie.</p>
                  <p rend="justify">—  Doar nu-l putem lăsa aşa! sări Mihai.</p>
                  <p rend="justify">—  Se-nţelege! Cât mai ţine uşa bisericii, încă mai avem vreme să-l îngropăm, dar fără slujbă, i-om face când ne întoarcem! hotărî cuviosul Parfenie, care rămăsese să ţină locul răposatului egumen.</p>
                  <p rend="justify">Trase pleoapele peste privirea mortului, rămasă aţintită asupra icoanei Preacuratei, apoi îl apucară cu toţii şi-l duseră lângă peretele din dreapta altarului, unde se afla o gropniţă anume făcută pentru preacuviosul Pamfilie, alături de alţi înaintaşi.</p>
                  <p rend="justify">—  N-avem vreme nici de raclă, şopti Isaiia.</p>
                  <p rend="justify">—  Când venim acasă! îl linişti Parfenie. Căci venim înapoi negreşit! N-auzirăţi ce spuse răposatul? Că asta-i porunca noastră din veac!</p>
                  <p rend="justify">Murmurară zoriţi câte o rugăciune, care le veni în minte, iar la urmă spuseră cu toţii „Dumnezeu să-l ierte” şi Mihai îşi şterse cu pumnii strânşi umezeala pleoapelor gândindu-se: ce avea de iertat stăpânul cerului la un om bun şi credincios cum a fost unchiu-său?!</p>
                  <p rend="justify">Loviturile de berbece din uşa bisericii deveniseră tot mai ameninţătoare. Duşmanul era pe aproape şi cei ce mai rămăseseră pe dinafară nu mai dădeau semne de viaţă. Câţiva călugări apucară masa din altar trăgând-o într-o parte cu toate câte se aflau pe ea, în vreme ce Parfenie se apăsă vârtos asupra unei lespezi din zid. Sub ochii uluiţi ai celor care o vedeau pentru întâia dată, la picioarele lor să căscă o hrubă, nezărindu-se decât capetele unei scări proptite de buza deschizăturii.</p>
                  <p rend="justify">—  Pe rând şi cu băgare de seamă! porunci Parfenie. Aprindeţi câte o torţă şi nu vă înghesuiţi.</p>
                  <p rend="justify">—  Eu rămân pe urmă, zise Mihai.</p>
                  <p rend="justify">—  Nu, că trebuie închisă intrarea şi numai eu o ştiu, se împotrivi cuviosul.</p>
                  <p rend="justify">Totuşi Mihai nu se dezlipi de lângă el până ce coborî ultimul călugăr. Îl văzu că apucă un vraf de chei, sărută chivotul aurit, aşezându-l frumos pe masă, după care porni şi el pe treptele scării, după tânăr, nu mai înainte de a trage de un drug de fier ce se afla sub podeaua altarului, în hrubă. Cu un zornăit surd, greaua lespede ce fusese deasupra se răsuci ca de la sine şi astupă răsuflătoarea. Nu mai vedeau decât torţa lui Isaiia, care îi aştepta jos.</p>
                  <p rend="justify">Abia atunci Mihai cuteză să-l întrebe pentru ce căraseră cu ei atâtea chei.</p>
                  <p rend="justify">—  Sunt de la porţile sfântului lăcaş, fiule! Cum avem să ne înapoiem dacă le-am pierde?! Sunt cheile ce le-a pus în mâna străbunilor noştri însuşi măria-sa Ventilă Vodă, şi de atunci multe porţi au fost fărâmate de vrăjmaşi, dar de fiecare dată ne-am întors şi le-am făcut din nou, după chei. Aşa avem să le lăsăm şi urmaşilor noştri, câtă vreme va dăinui sfânta monastire Ot Menedec.</p>
                  <p rend="justify">—  Mai bine s-ar chema Ventilă Vodă<hi rend="color(#000000)">…</hi>
                  </p>
                  <p rend="justify">—  Socot că aşa avem să-i spunem în viitor, că şi răposatul gândea aşijderea, numai domnia să nu ne stea împotrivă.</p>
                  <p rend="justify">„Cu astfel de oameni, neamul nostru nu piere în veci!” gândi tânărul. „Din cenuşă, din praf şi pulbere, mereu vor face alte încuietori dacă vor păstra cheile credinţei că sunt statornici pe aceste meleaguri. Negreşit mă voi întoarce şi eu, cel puţin să pun o floare la lespedea de zid a viteazului unchi!”</p>
                  <p rend="justify">Ceilalţi se pierduseră în întunecimea hrubei şi nu-i mai ajunseră din urmă, rămânând numai Parfenie, Isaiia şi Mihai. Stinseseră torţa fără să vrea şi acuma bâjbâiau prin întuneric.</p>
                  <p rend="justify">—  Barem dacă ar mai fi rămas careva să ne aştepte, că ne scoatem ochii fără lumină, mormăi Isaiia.</p>
                  <p rend="justify">—  Fii pe pace, frate, că doar nu ai nimic care să te împiedice. Calcă voiniceşte, fără grijă, că de-acuma se va fi luminat de ziuă şi prin gura puţului răzbate o rază de lumină şi până la noi.</p>
                  <p rend="justify">—  Să ajungem acolo! răspunse Isaiia.</p>
                  <p rend="justify">Totuşi în puţină vreme se zări o geană de lumină, semn că se apropiau de ieşire.</p>
                  <p rend="justify">—  Ai văzut, nerăbdătorule? îl dojeni Parfenie pe Isaiia. Iacă, am şi ajuns. De astă-dată eu am să urc cel dintâi, iar voi să veniţi pe rând că nu se ştie dacă ne ţine scara pe toţi trei deodată. Tu rămâi la urmă, Isaiio!</p>
                  <p rend="justify">—  Lasă cheile la mine, zise acesta văzând că Parfenie le desprinse de la brâu spre a le ţine în mână.</p>
                  <p rend="justify">—  Nu cumva să se agaţe fără să-mi dau seama, dar de-o fi să le scap, voi băgaţi de seamă şi le găsiţi, că de nu, cu greu mai facem ceva în beznă.</p>
                  <p rend="justify">Rămaseră amândoi cu ochii spre Parfenie, care se căţăra destul de voiniceşte pentru vârsta lui. Scara se clătina de fiecare dată când păşea o treaptă şi abia atunci îşi dădu seama şi Mihai la ce mare adâncime sub pământ se aflau.</p>
                  <p rend="justify">—  A ajuns! răsuflă Isaiia, făcându-şi cruce de mulţumire. Se opri însă cu gura căscată, căci de sus se auzi un răcnet, iar cheile monastirii se prăvăliră la picioarele lor. A fost poate numai o părere că un juvăţ i-a înfăşurat grumazul, iar două braţe vânjoase l-au săltat pe greoiul Parfenie.</p>
                  <p rend="justify">—  De era vreun prieten, n-ar fi dat drumul cheilor! se înfioră cuviosul Isaiia.</p>
                  <p rend="justify">—  Şi răcnetul?! se nedumeri Mihai.</p>
               </div>
               <div type="div3">
                  <head>BALUL DE LA CURTE.</head>
                  <p rend="justify">Bălgradul era clădit temeinic pe colinele ce străjuiau Murăşul în molcomul său drum la vale, către Deva, şi cu toate că nu se afla chiar pe malul apei, nici o barcă ori altceva plutitor nu s-ar fi putut strecura fără a fi zărit de către veghetorii cetăţii. Nicicând căldura verii nu împuţina apele, care se îmbogăţeau în dreptul Turzii cu Arieşul şi mai apoi, ocolind cetatea de scaun a Transilvaniei, înghiţeau Sebeşul, lăţindu-se, dar şi lenevindu-se totodată. De-o parte şi de alta se întindeau ogoarele semănate cu grâu, orz mei şi alte bucate, unele purtând auriul verii iar altele abia dădeau în pârgă. Către asfinţit se desluşeau munţii Zărandului şi semeaţa Piatră a Craivii, păzitoarea ţării moţilor, în vreme ce către miazăzi albeaţa crestelor înzăpezite ale munţilor Făgăraşului putea fi văzută chiar şi în zilele de vară, fiind o stavilă de netrecut pentru cei ce nu cunoşteau potecile.</p>
                  <p rend="justify">Pe la Bălgrad se încrucişau toate drumurile cele mari încă din vremuri demult uitate şi nu întâmplător după prăbuşirea ţării ungureşti de altădată, cu aproape o sută de ani mai înainte, stăpânii Ardealului îşi luaseră numele de crai şi aici îşi aşezară scaunul.</p>
                  <p rend="justify">Alteţa-sa serenissimă Bethlen Gabor, dezamăgit de felul cum îi merseseră treburile în Banat, s-a întors la Bălgrad, urzind alte plănuiri de înlăturare a vrăjmaşului ce-i râvnea domnia. Încercase şi forţa bărbătească şi vicleşugul muieresc, dar Grazziani se dovedise mai presus de toate, cu deosebire de când i se alăturase fostul căpitan al lui Tomşa-vodă. Pe acesta bucuros l-ar fi atras luminăţia-sa pe lângă sine, mai ales după ce Agnes i-a povestit că o îndrăgise pe Iulia. De asemenea oameni avea trebuinţă orice stăpân, să-i aibă în slujba domniei.</p>
                  <p rend="justify">Contesa nu-i spusese tot ce se întâmplase, atunci când s-a întors îmbufnată şi fără de nici o ispravă, dar era lesne de bănuit că bine nu-i mersese. Pentru aceea îi şi îngădui să se ducă pe dată la moşia ei de la Galda, lăsându-i un răgaz de vreo câteva zile. Şi poate că ar fi lăsat-o mai mult, dar treburile ţării se arătau mai importante, aşa că-i trimise neîntârziat chemare la curte. Sosise cardinalul Ţoşti, trimisul papei de la Roma, şi cu toate că alteţa-sa era de credinţă calvinească urmau să se vadă în taină, întrucât avea ceva de spus şi de la dogele Veneţiei. Prilej mai nimerit pentru asemenea întâlniri nici că putea fi altul decât să-şi invite oaspeţii şi prietenii la serbări cu danţ, măcar că era în plină vară. Se ştia prea bine că nu cardinalul avea să dănţuiască, dar se împământenise şi pe meleaguri ardelene obiceiul Apusului, adunând la petreceri tot felul de lume. Se puteau vedea turbane turceşti, gătite cu nestemate, alături de pălării cu pene colorate ale austriecilor ori veneţienilor şi chiar bogatele veşminte ale boierilor olahi de peste munte, trimişi de către domnii lor la curtea prinţului.</p>
                  <p rend="justify">Iulia nici nu vru să mai audă de însoţirea contesei, aşa că aceasta fu silită să se înfăţişeze singură. Nu apucase să stea de vorbă cu Bethlen, căci nimerise în plină veselie şi chef, încât se prefăcu a fi venit şi ea anume pentru petrecere. Dacă prinţul ar fi poftit să vorbească cu ea, n-avea decât să găsească o cale!</p>
                  <p rend="justify">Marea încăpere a palatului, unde se primeau oaspeţi de vază, era împodobită cu ghirlande de flori, care căpătau alte feţe în prezenţa candelabrelor de Murano cu vestite lumânări moldoveneşti ce înmiresmau odăile marilor palate ale Europei. Căci alteţa-sa ţinea să se spună că şi curtea din Bălgrad este aidoma celor de la Praga ori Viena. Poate că era mai mică, dar cu mai multă strălucire şi bogăţie, uimind pe străinii în treacăt.</p>
                  <p rend="justify">Frumuseţea femeilor şi veşmintele cavalerilor localnici erau de asemenea renumite, însă toate păleau în faţa strălucirii alteţei-sale Suzana, soţia prinţului şi mai cu seamă cea mai virtuoasă doamnă a ţării. Nu prea vedea ea cu ochi buni pe tinerele grofoaice care se vânturau prin preajma tronului, căci nu se putea spune despre soţul ei că i-ar fi semănat întru virtute, dar nici nu se dădea pe gura lumii. Cât despre contesa Rozsnyai, nu avea nici o temere, socotind-o mai curând ca pe o slugă cu simbrie<hi rend="color(#000000)">…</hi>  după cum îi spusese chiar principele.</p>
                  <p rend="justify">Toată lumea avu numai cuvinte de laudă văzând că petrecerea era atât de meşteşugit pregătită, iar după o vreme începu şi danţul, când alteţa-sa se înclină în faţa prinţesei Suzana, înşiruindu-se după ei şi celelalte perechi. Trecuseră vremurile lui Sigismund Bathory, care poftea la joc pe cea mai frumoasă doamnă din sală, numai să nu fi fost nevastă-sa, Maria Cârstierna, care la rândul ei, ce-i drept, se mângâia pe dată în braţele altuia şi nu numai cât ţinea sindrofia. Era multă veselie şi boarea munţilor din apropiere mai potolea din zăpuşeala de peste zi, făcând să se simtă toţi oaspeţii în largul lor. Gâze şi fluturaşi se izbeau bezmetici de flacăra lumânărilor, arzându-şi aripioarele şi prăvălindu-se peste creştetele dănţuitorilor. Cineva a născocit o joacă anume, că dacă se întâmpla să cadă asupra cuiva, celălalt trebuia să-l sărute pe dată şi, ca un făcut, de atunci cele mai multe gâze păreau a se prăbuşi cam pe la ungherele mai ferite de ochii lumii, unde nu sărutai nu mai mâna ori fruntea celui cu care dănţuiai. Se cânta ca pe la curtea din Praga şi perechile se schimbau între ele, încurcându-se deseori, spre hazul tuturor, căci jocul acesta era de curând adus la Bălgrad.</p>
                  <p rend="justify">—  A căzut un fluturaş pe coroniţa din creştet, frumoasă contesă, zâmbi prinţul, când se nimeri faţă-n faţă cu Agnes.</p>
                  <p rend="justify">—  Din păcate eu nu pot să văd dacă şi pe alteţa voastră a poposit silită vreo gâză, aşa că nu ştiu dacă trebuie să mă supun rânduielii jocului, întrucât se cere ca amândoi să fim însemnaţi.</p>
                  <p rend="justify">—  Cine cutează câştigă, se zice din bătrâni. Oricum, eu te voi aştepta cam într-un ceas de acum înainte, în odaia cea verde, pe care socot că n-ai uitat-o. Acolo vedea-vei dacă am şi eu ceva pe cap, în afara grijilor ţării.</p>
                  <p rend="justify">—  Peste putinţă! Trebuie<hi rend="color(#000000)">…</hi>
                  </p>
                  <p rend="justify">—  Să vii negreşit! fură ultimele lui cuvinte, căci danţul îl obliga să se îndepărteze, spre o altă doamnă.</p>
                  <p rend="justify">Bănuind că avea să-i mai dea de lucru, poate iar cu Grazziani, Agnes îşi ceru iertare de la perechea ce i se nimerise, arătându-se obosită, şi acesta cu părere de rău o duse spre jilţul de lângă un stâlp de marmură. Mulţumi cavalerului şi ceru să fie lăsată singură, nu fără a iscodi cu privirea ce se petrecea cu prinţul. Acesta o urmărise îngrijorat şi contesa putea să jure că şoptise cuiva să n-o scape din ochi. Trebui să fie cât mai prevăzătoare şi să se strecoare spre ieşire fără a fi văzută de careva. Se ridică tiptil şi pitindu-se pe după câţiva oaspeţi era cât pe ce să scape, când se auzi strigată.</p>
                  <p rend="justify">—  Agnes! Nu cumva vrei să fugi de lume? Te pândeşte vreun tâlhar, să-ţi fure inima?</p>
                  <p rend="justify">Vocea mătuşei Sarkadi, sora maică-şi, era prea bine cunoscută ca să poată spune că ar fi doar vreo asemănare. Şi apoi avea baba un glas de husar, încât dacă nu i-ar fi dat ascultare ar fi acoperit şi muzica strigând după ea. Se întoarse, deci, prefăcându-se încântată de asemenea întâlnire şi lăsându-se sărutată pe amândoi obrajii de către bătrâna ei rudă, nu însă fără a-i licări un grăunte de răutate în ochi.</p>
                  <p rend="justify">—  Fug de adevărat, scumpă mătuşică! făcu ea în şoaptă şi uitându-se, chipurile, să nu mai audă cineva. Am prins de veste că oastea lui Hommonay a cuprins Turda şi a pornit către noi cu toată iuţeala, încât mă şi mir că nu se aud copitele cailor lui.</p>
                  <p rend="justify">—  Ce vorbeşti? tună „husarul cu fuste”, dar Agnes îi şi acoperi gura cu palma.</p>
                  <p rend="justify">—  Pentru Dumnezeu, să nu se afle cumva, că suntem pierdute! zise nepoata tot în şoaptă, dar vădit îngrijorată! Prinţul s-ar mânia grozav dacă ar afla că am dezvăluit asemenea taină. El are s-o şteargă pe tăcute şi numai pe câţiva mai apropiaţi i-a vestit de primejdie, ca să nu se strice petrecerea.</p>
                  <p rend="justify">—  Asta-i curată mişelie! izbucni bătrâna, străduindu-se să vorbească mai în şoaptă. Ar trebui ca noi, femeile să fim adăpostite<hi rend="color(#000000)">…</hi>
                  </p>
                  <p rend="justify">—  Pentru domnia-ta, mătuşică, nu-i nici o teamă. Oştenii lui Hommonay n-au să se lege de<hi rend="color(#000000)">…</hi>  o nobilă doamnă!</p>
                  <p rend="justify">Era cât pe ce să zică „babă” şi, cum simţi că nu se mai putea ţine de râs, se răsuci pe călcâie şi se îndepărtă pe dată. Dacă ar mai fi zăbovit la pândă undeva, ar fi văzut că zvonul prindea aripi din ce în ce mai mari şi rândul oaspeţilor începu a se rări simţitor, dar ea se strecurase într-o altă odaie. Răspunse în fugă la salutul unui străin, fără să-şi dea seama de unde-l cunoaşte, şi ieşi pe altă uşă, în coridorul luminat de torţe. Trăgându-şi sufletul, apucă în fugă către capătul ce i se păru mai puţin luminat şi nu întoarse capul, măcar că ar fi putut jura că cineva o urmărea. Deschisei prima uşă ce-i veni la îndemână şi se pomeni într-o încăpere goală. Din păcate nu era decât o singură intrare şi ar fi trebuit să plece pe unde venise, de n-ar fi fost urmăritorul de afară. Auzi vorbe nedesluşite chiar în dreptul ei, aşa că nu mai avu vreme de stat pe gânduri şi se piti în dosul unei mari perdele de catifea purpurie. Cu groază văzu că fereastra era prea sus ca să poată fugi pe ea, iar necunoscuţii pătrunseră în odaie. Vorbeau italieneşte şi nu fu greu să-i priceapă.</p>
                  <p rend="justify">—  Cred că aici trebuie să fie! zise unul dintre ei.</p>
                  <p rend="justify">Agnes se crezu pierdută şi era cât pe ce să strige după ajutor, dar i se tăia suflarea socotind că însuşi prinţul va fi poruncit să se scape de ea.</p>
                  <p rend="justify">—  Gândindu-mă la ce mi-ai spus, se auzi un glas mai domol, nu prea mă pot încrede. Ziceai că s-a lucrat curat, dar ce folos, că nu s-a făcut nimic.</p>
                  <p rend="justify">—  Oricum, nu ne poate bănui pe noi, fu răspunsul celuilalt şi contesa pricepu că erau numai doi.</p>
                  <p rend="justify">—  Vezi însă că Grazziani are să ajungă azi-mâine la Praga şi toată strădania noastră a fost zadarnică, spuse celălalt.</p>
                  <p rend="justify">Auzind despre cine era vorba, fetei îi trecu orice spaimă, ba îşi ciuli urechea cu luare-aminte. Străinii nu păreau a fi prietenii lui Gaşpar, şi asta-i ungea inima. Ar fi vrut măcar să-i zărească, dar nu îndrăzni să mişte perdeaua.</p>
                  <p rend="justify">—  Monseniore, spuse cel mai tânăr dintre ei, Marino Marini l-a veninat cu otravă care ar fi doborât zece tauri. O pusese într-o sticlă de Chianti şi doar eminenţa-voastră ştie că lui Grazziani i se cam scurg ochii după asemenea licori<hi rend="color(#000000)">…</hi>
                  </p>
                  <p rend="justify">—  Şi n-a băut?!</p>
                  <p rend="justify">—  Ba, pe tot! L-a scurs!</p>
                  <p rend="justify">—  Şi?</p>
                  <p rend="justify">—  A plecat mai departe, de parcă ar fi fost apă!</p>
                  <p rend="justify">—  Asta trebuie să fie învăţătură că veninul nu mai trebuie folosit, ci numai spada ori pumnalul<hi rend="color(#000000)">…</hi>  Isuse, apără-mă că dau asemenea poveţe, dar e duşmanul tău, doamne! o-ntoarse cardinalul, împreunându-şi mâinile a rugăciune şi înălţând smerit privirile în tavan.</p>
                  <p rend="justify">Contesa nu se mai îndoia că unul dintre cei doi era oaspetele venit de la Roma, dar de celălalt nu avea cum să ştie, cu toate că era vestitul Girolamo Mantegna, de care auzise întreaga Italie. Era un spadasin de temut, aflat acum în slujba Veneţiei, însă oricând gata să treacă la alt stăpân care l-ar fi plătit mai bine. Împreună cu Bethlen aveau să pună la cale pieirea lui Grazziani.</p>
                  <p rend="justify">Cam înţepenise după perdea şi fără să-şi dea seama se mişcă de pe un picior pe altul. A fost îndeajuns ca Girolamo să-şi tragă spada şi să se repeadă spre fereastră şi cine ştie ce se alegea de nu s-ar fi împiedicat chiar de alteţa-sa prinţul, care tocmai atunci intrase.</p>
                  <p rend="justify">—  Ce s-a întâmplat? Cine v-a mâniat?! se arătă mirat prinţul.</p>
                  <p rend="justify">—  Sunt pe cale să străpung, ori cel puţin să dau în vileag o iscoadă, răspunse acesta, proptind vârful armei cam în dreptul pieptului contesei.</p>
                  <p rend="justify">Zâmbind, Bethlen îl apucă de mână.</p>
                  <p rend="justify">—  Pare-mi-se că domniei-tale i se mai spune şi „Girolanima”, dar rogu-te nu-mi ucide oamenii mei de credinţă! Anume am trimis-o pe contesa Agnes, ca să se ascundă după perdea şi să se lămurească ea însăşi că Grazziani este duşmanul nostru şi al ţării mele.</p>
                  <p rend="justify">Dacă cerul s-ar fi prăbuşit asupra contesei, n-ar fi simţit o mai puternică lovitură decât aceea dată de prinţ. Simţind că se înăbuşă, trase faldurile draperiei şi ieşi la iveală.</p>
                  <p rend="justify">—  După cum vedeţi, porunca voastră a fost îndeplinită, alteţă! se înclină ea cu smerenie.</p>
                  <p rend="justify">—  Eu de asemenea m-am ţinut de făgăduială şi, dacă mi-ai spus că nu-ţi place odaia verde, l-am adus aici pe eminenţa-sa.</p>
                  <p rend="justify">Agnes roşi ca para focului, dar nu răspunse.</p>
                  <p rend="justify">—  Cu toate că suntem numai prieteni în astă încăpere, n-ai vrea domnia-ta, signor Mantegna, să te uiţi mai cu băgare de seamă? Ori, dacă alteţa-sa a mai trimis pe cineva „în întâmpinarea noastră”, să ne spună din vreme! zise înţelept cardinalul.</p>
                  <p rend="justify">Bethlen încruntă puţin din sprânceana, aşa cum îi era în obicei când era nemulţumit, dar pe dată se schimbă la faţă şi zâmbi batjocoritor.</p>
                  <p rend="justify">—  Prevederea eminenţei-sale n-a fost binevenită, zise el. Cam toţi oaspeţii, prieteni ori duşmani, s-au zorit să se pună la adăpost de frica lui Hommonay.</p>
                  <p rend="justify">—  Cum aşa?! se miră Ţoşti. Îl ştiam la Sătmar!</p>
                  <p rend="justify">—  Acolo şi este, numai că prietena noastră, aici de faţă, s-a pus a glumi cu o mătuşă de-a ei cum că oastea duşmană ar fi pe cale să cuprindă Bălgradul ori cine ştie ce-i va mai fi spus<hi rend="color(#000000)">…</hi>  se uită el spre Agnes, dar ea plecă în jos privirea şi rămase mută. Vrednica baroană Sarkadi, urmă Bethlen, care, între noi fie spus, nu se prea dădea dusă ca celelalte, a ţinut totuşi să-mi câştige încrederea înainte de plecare. M-a povăţuit să nu deznădăjduiesc, fiindcă Hommonay avea să fie bătut şi că tot eu am să rămân principe. Cu dragă inimă ar fi rămas lângă mine la necaz, dar se vedea, silită să-şi pună la adăpost cinstea de poftele oştenilor duşmani.</p>
                  <p rend="justify">Mai fâstâcit se arătă a fi cardinalul decât Agnes, care nu se putu ţine să nu râdă de cele auzite.</p>
                  <p rend="justify">—  De altfel am ţinut să nu mă las nici eu mai prejos, de parcă am fi fost în carnaval, şi i-am spus că nepoţica ei este o iscoadă de-a lui Hommonay şi că tocmai poruncisem să fie căutată şi spânzurată<hi rend="color(#000000)">…</hi>
                  </p>
                  <p rend="justify">Părând a pricepe abia acum rostul celor spuse, binevoiră şi străinii să zâmbească, dar nerăbdători îl poftiră pe principe să vorbească despre nevoia înlăturării lui Grazziani.</p>
                  <p rend="justify">—  Contesa Rozsnyai spunea, mai ieri, că la Buda ar fi cel mai nimerit să-i vină de hac, dar eu m-am împotrivit, socotind că mai întâi ar trebui să lăsăm mână slobodă domniilor-voastre, signor Mantegna, zise Bethlen.</p>
                  <p rend="justify">Contesa făcu ochii mari ştiind foarte bine că nici nu pomenise despre Buda, necum să mai plece iar pe lângă „turc”, dar aşa făcea uneori Bethlen, punând-o în faţa faptului împlinit.</p>
                  <p rend="justify">—  Doamna contesă ar putea să ne sprijine la Buda? întrebă italianul. Cum?</p>
                  <p rend="justify">—  Numai din umbră, signore! răspunse prinţul, în locul ei, bănuind că Agnes nu ardea de dorinţa de a-l revedea pe Grazziani.</p>
                  <p rend="justify">—  Atunci va trebui să plecăm pe dată, căci după câte ştim omul sultanului rătăceşte pe undeva prin pusta ungară, de vreme ce nu s-a ivit până acum în nici o aşezare.</p>
                  <p rend="justify">—  Să nu fi ocolit Buda, se îngrijoră Ţoşti.</p>
                  <p rend="justify">—  Oamenii mei îl caută pe toate drumurile ce duc la Praga, precum şi prin împrejurimile Budei, aşa că nu ne-ar putea scăpa! se făli Mantegna.</p>
                  <p rend="justify">—  Ca până acum! adăugă cardinalul, săgetându-l cu privirea.</p>
                  <p rend="justify">Bethlen încercă s-o facă pe Agnes să-şi dea părerea, dar aceasta nu voia nicicum. Hotărâră ca oaspeţii să plece a doua zi, dar până atunci aveau să mai stea de vorbă între ei, fără să mai fie de faţă şi femeia, pe care Bethlen o conduse către coridorul cu torţe.</p>
                  <p rend="justify">—  De unde aţi ştiut, alteţa-voastră, unde mă aflam? cuteză ea cu sfiiciune, când să plece.</p>
                  <p rend="justify">—  Eu ştiu totul despre tine, dragă prietenă, iar când nu<hi rend="color(#000000)">…</hi>  ghicesc!</p>
                  <p rend="justify">—  Ştiţi, eu<hi rend="color(#000000)">…</hi>
                  </p>
                  <p rend="justify">—  De bună-seamă că trebuie să ştiu totul! Doar ţi-am dovedit-o şi până acum, nu?</p>
                  <p rend="justify">Şi spre marea uluire a contesei, prinţul Transilvaniei se aplecă şi-i sărută mâna.</p>
                  <p rend="justify">—  Asta ca să nu te simţi înjosită! zâmbi el.</p>
               </div>
               <div type="div3">
                  <head>ULTIMA CAPCANĂ.</head>
                  <p rend="justify">Hanul „La armele regelui Mathias Corvinul”, aşezat chiar la poalele colinei, unde se ridica semeţ biserica cetăţii, aţinea calea drumeţilor către Pojon, Beci, Oradea ori Szeged, încât pe oriunde te-ai fi dus, musai să treci şi prin faţa acestui vestit caravanserai. Că era aşa nu mai încape vorbă şi, cu tot numele lui unguresc, de când cu stăpânirea turcească nu se deosebea prea mult de oricare han de la miazăzi de Dunăre.</p>
                  <p rend="justify">Pentru a nu bate la ochi, tot acolo aveau să se întâlnească şi Grazziani cu trimisul baronului Mollart. Hassan-paşa, valiul de Buda, l-a poftit să poposească între zidurile cetăţii, cu cinstea ce i se cuvenea, dar solul padişahului îi spuse că sarcina lui era de a merge cât mai pe ocolite, având unele întâlniri cu ghiaurii.</p>
                  <p rend="justify">N-avea de unde şti cât va trebui să aştepte pe omul austriacilor, cu banii făgăduiţi, dar se părea că se cam zoreşte, aşa că toată ziulica se vântura, împreună cu Marcu, pe caldarâmul întortocheatelor uliţe. Alteori se aşezau pe malul Dunării, aruncând cu pietricele în apă ca în vremea când erau copii, dar de fapt iscodeau dacă nu li se ţine careva pe urme. Nimeni însă nu părea să aibă grija lor.</p>
                  <p rend="justify">Într-una din zile, după ce zăbovise în faţa unor cupe cu vin de Badacsony, rămase de unul singur în odaie, în vreme ce Marcu avea poftă de aer curat şi plecă să se tolănească pe mal. Îl apucase un dor sfâşietor de Iulia şi, ca să-i treacă, începu să azvârle câte o pietricică pe luciul apei. Nici n-a băgat de seamă când s-a apropiat de el o ţigancă, însă dacă întorcea capul chiar atunci ar fi putut să vadă că pe ghicitoare o adusese chiar slujnicuţa de la han, îmbrobodită bătrâneşte, cu toată căldura de afară.</p>
                  <p rend="justify">—  Hai să-ţi spun despre drăguţă, domnişorule!</p>
                  <p rend="justify">Oşteanul o privi mirat dar pe dată se bucură, căci picase tocmai bine, de parcă ar fi ştiut ce-l arde. Se întinse mai întâi după contăşul pe care ghicitoarea îl trăsese mai încolo, mototolindu-l ca să se poată aşeza lângă el, după care îi întinse mâna.</p>
                  <p rend="justify">—  Să te văd ce eşti în stare, făcu el bucuros.</p>
                  <p rend="justify">—  Lasă că ţi-o rânduiesc eu, zise vrăjitoarea şi îşi făcu de lucru iarăşi cu haina tânărului, în vreme ce scoase ghiocul.</p>
                  <p rend="justify">—  Aşa, aşa, zi-i! îşi îndemna ea scoica aceea răsucită. Spui că-i frumoasă foc?<hi rend="color(#000000)">…</hi>  Ahaa!<hi rend="color(#000000)">…</hi>  ochioasă, cu ochii ca noaptea şi păr bălai? Aşa-i frumosule?</p>
                  <p rend="justify">Marcu holbă ochii, nevenindu-i a crede.</p>
                  <p rend="justify">—  Iulişca!<hi rend="color(#000000)">…</hi>  Da, da! am priceput<hi rend="color(#000000)">…</hi>  îl iubeşte? urmă ea scuturând ghiocul. Te iubeşte, sărăcuţa!</p>
                  <p rend="justify">Spunându-i numele fetei, orice îndoială se spulberă. Nu era să cunoască marea lui patimă o ţigancă de la Buda!</p>
                  <p rend="justify">—  Ia ascultă! îl apucă ghicitoarea de mână. Ai un mare vrăjmaş! La moarte te duce, că nu ţi-e prieten, aşa cum se arată în faţă. Să te laşi din calea lui, ori, de eşti cu el, fugi! Fugi!<hi rend="color(#000000)">…</hi>  Ghiocul nu minte niciodată!<hi rend="color(#000000)">…</hi>  Gaşper<hi rend="color(#000000)">…</hi>  aşa-i zice, nu? Îl ştii?</p>
                  <p rend="justify">Marcu se îngălbeni! Aşa-ceva nu putea crede şi abia izbuti să îngăime:</p>
                  <p rend="justify">—  Poate altu-i numele<hi rend="color(#000000)">…</hi>
                  </p>
                  <p rend="justify">—  Nicidecum!<hi rend="color(#000000)">…</hi>  Gaşper! Ghiocul spune numai adevărul! Fereşte, dragul babii, că-i tare veninos! Şi drăguţa domniei-tale e în primejdia capului, tot din pricina lui. El vrea să vă ţină despărţiţi. Lasă-l şi du-te la fata iubită?</p>
                  <p rend="justify">Mai spuse apoi că va avea copii mulţi şi că va ajunge putred de bogat, dar nu uita din când în când să adauge că acel Gaşper ar fi fost cel mai înverşunat duşman al lui.</p>
                  <p rend="justify">—  Tacă-ţi gura! se răsti în cele din urmă oşteanul. Nu pot crede!</p>
                  <p rend="justify">—  Ba să crezi! nu se lăsă ţiganca. Adă palma încoace!</p>
                  <p rend="justify">Fără să clipească i-o întinse.</p>
                  <p rend="justify">—  Asta-i! Tot un mare vrăjmaş ţi se arată ca prieten! Să orbesc, na, de te mint!</p>
                  <p rend="justify">—  Dar<hi rend="color(#000000)">…</hi>  fata? Despre ea nu se vede nimic?</p>
                  <p rend="justify">—  Cum să nu, dar n-am mai vrut a-ţi spune că plânge toată ziulica şi-i tare înfricoşată de gaşperul ce-ţi stă în cale, în loc să te fi dus la ea<hi rend="color(#000000)">…</hi>
                  </p>
                  <p rend="justify">Tânărul crezu că visează şi nici nu-şi dădu seama cum o plăti pe ghicitoare, care înşfăcând banii se făcu nevăzută. Nu! Vrăjitoarea n-avea de unde şti atâtea, de n-ar fi fost ghiocul acela afurisit, care nu minte<hi rend="color(#000000)">…</hi>  întinse mâna şi smuci contăşul, dar punându-l pe umeri căzu de pe el parcă o frunză îngălbenită, care pâlpâi o vreme ca un fluture, până să ajungă jos. Se aplecă şi văzu că era de fapt un răvaş, însă fiind scris parcă în veneţiană se gândi că-i aparţine lui Grazziani, cine ştie cum rătăcit pe la el. Avea să i-l dea înapoi şi să-i ceară dezlegare spre a nu-l mai însoţi, căci el se va duce după Iulia!</p>
                  <p rend="justify">De cum îl văzu pătrunzând în odaie Grazziani se lumină la faţă, ceea ce potoli ca prin minune pornirea tânărului. Se cam fâstâci, învârtind răvaşul în mâini şi neştiind cum să înceapă.</p>
                  <p rend="justify">—  Eu nu-mi aduc aminte să fi avut asta la mine şi iacă, am găsit-o în contăşul meu<hi rend="color(#000000)">…</hi>
                  </p>
                  <p rend="justify">Grazziani luă scrisoarea, în vreme ce Marcu se hotărî să-i spună tot ce i se întâmplase. Dar nu apucă să-şi isprăvească povestea, necum a-i mai şi cere îngăduinţa să plece, că acesta izbucni în râs.</p>
                  <p rend="justify">—  Nu cumva din pricina asta eşti aşa de înnourat? Cum poţi crede în asemenea scorneli ţigăneşti?</p>
                  <p rend="justify">—  Mi-a spus pe dată numele Iuliei, şi n-avea de unde s-o cunoască şi nici să ştie ce face ea acum!</p>
                  <p rend="justify">—  Şi tu te-ai zdrobit de tot! Nu ţi-a dat prin cap că s-ar fi putut ca însăşi Agnes, ori poate chiar Iulia, să fi trimis ghicitoarea în calea ta, anume să ne dezbine?</p>
                  <p rend="justify">—  Iulia, nu!</p>
                  <p rend="justify">—  Bine, să zicem! Dar cealaltă? A văzut, cine a văzut, că noi împreună nu putem fi înfrânţi şi atunci, ea sau altcineva, a vrut să te rupă din preajma mea. Mă mir că nu ţi-a făgăduit şi o răsplată regească!</p>
                  <p rend="justify">—  De, ştiu eu ce să zic?! făcu Marcu, începând a se îndoi de cele auzite la ghicitoare.</p>
                  <p rend="justify">—  Să mă asculţi pe mine, că ia uite ce scrie aici: „De vrei să afli veşti de la cel pe care-l aştepţi, vino către ceasurile unsprezece ale nopţii pe uliţa covacilor. Te va-ntâmpina un cunoscut”! Dacă ar fi fost pentru tine, ţi-ar fi şoptit ghiocul acela atotştiutor, nu s-ar fi chinuit să scrie, şi chiar într-o limbă pe care tu n-o cunoşti.</p>
                  <p rend="justify">—  Dar pentru ce să-l fi pus în haina mea?</p>
                  <p rend="justify">—  Se-nţelege că tu mi-ai fi dat mie răvaşul şi cum într-adevăr aştept pe cineva s-ar fi putut să mă păcălească, de nu erau proşti.</p>
                  <p rend="justify">—  Cum ar veni asta?</p>
                  <p rend="justify">—  Uite, vezi aici! Scrie „Gradatz”, cuvânt de taină pe care îl avusesem cândva cu un sol, între timp ucis de Czobor. Acum însă avem cu totul altă înţelegere, ceea ce dovedeşte că este vorba de duşmani.</p>
                  <p rend="justify">—  Vor să te atragă în capcană!</p>
                  <p rend="justify">—  Pe amândoi, prietene! Pe tine într-un fel, pe mine în altul. Împreună fiind, n-au să izbutească. Vii cu mine la noapte?</p>
                  <p rend="justify">—  Negreşit!</p>
                  <p rend="justify">—  Până atunci să mergem până la Hassan-paşa, care ne-a poftit la un şerbet de trandafiri şi la un pahar de vorbă. Oricum eu nu trebuie să uit că sunt în slujba sultanului, şi dacă am tras la han, valiul trebuie să ştie. Am să-i îndrug câte ceva, mai cu seamă că acest caravansarai este mai bun decât încăperile cetăţii. I-am lăsat lui pe Kerim şi pe spahii, dar îi musai să mă arăt din când în când şi printre ei.</p>
                  <p rend="justify">Părăsiră odaia tocmai când pe scară cobora vijelios o slujnicuţă cam ciudat îmbrobodită. Marcu tresări amintindu-şi că a mai zărit-o undeva. De altfel, şi ea întorsese pentru o clipă capul<hi rend="color(#000000)">…</hi>
                  </p>
                  <p rend="justify">—  Ţi s-o fi părut! vru să-l liniştească Grazziani. De fapt, va fi ieşit din încăperea de colo, unde s-a închis uşa în tăcere, după ce fata a fugit.</p>
                  <p rend="justify">—  Ar fi bine să fie aşa, dar mie parcă mi s-a părut a fi<hi rend="color(#000000)">…</hi>  contesa!</p>
                  <p rend="justify">—  Agnes?!</p>
                  <p rend="justify">—  Aşa aş zice.</p>
                  <p rend="justify">—  Atunci se schimbă socoteala şi socot că ar fi bine s-o dezbrobodim, să vedem cum arată. Chiar de-o fi alta, mi se pare şi mie cam ciudată înfofoleala feţei, spre a nu se da de gol.</p>
                  <p rend="justify">—  Să nu fie oare vreo iscoadă a celor care au trimis răvaşul? Va fi vrut să vadă dacă suntem în odaie şi să tragă cu urechea.</p>
                  <p rend="justify">—  Atunci nu-i Agnes, fiindcă ea nu ştie sârbeşte şi pierdea vremea de pomană. Dar ca să fie vreo sârboaică ori să cunoască limba, este cu putinţă.</p>
                  <p rend="justify">—  Poate că n-ar trebui să mergem la întâlnirea de pe uliţă.</p>
                  <p rend="justify">—  Nici vorbă! Numai că-i vom trage pe sfoară. Mai întâi cu plecarea. Ne vom preface că ne culcăm şi ieşim pe fereastră. Apoi, după întoarcerea de la Hassan-paşa ne vom duce să cercetăm locul şi să vedem ce am putea face. De nu ne place, n-avem decât să nu ne ducem. Cam proşti ucigaşi.</p>
                  <p rend="justify">Trecură prin locandă, unde morlacul plesni o fetişcană peste rotunjimile dosului, întinzându-i totodată un bănuţ de argint. Fata râse şi-i mulţumi, că nu era ceva neobişnuit pe atunci să fie plesnită peste anumite părţi mai ispititoare, numai că nu prea mulţi o răsplăteau cu argint.</p>
                  <p rend="justify">—  Tu ştii limba fetei. Spune-i să-l anunţe pe stăpânul ei că diseară cinăm în odaie şi ne odihnim mai devreme. Dar cu voce tare, să te audă cât mai mulţi!</p>
                  <p rend="justify">Marcu făcu întocmai şi câţiva muşterii întoarseră capul, însă nu puteau fi bănuiţi numai pentru atâta.</p>
                  <p rend="justify">—  Asta o fi? întrebă Grazziani când ieşiră.</p>
                  <p rend="justify">—  Nu, că aceea îşi acoperă faţa, să nu fie văzută.</p>
                  <p rend="justify">—  O avea barbă!</p>
                  <p rend="justify">—  Mai ştii? Şi sub fuste vreun iatagan!</p>
                  <p rend="justify">—  Aşa te vreau, prietene!</p>
                  <p rend="justify">Au cam zăbovit la paşă, căci Grazziani se cunoscuse cu el încă de pe când erau amândoi la Stambul şi fără ocolişuri îi ceru sprijinul pentru a căpăta domnia Moldovei. Hassan-bey se arătă îndatoritor şi făgădui din toată inima, ceea ce duse la înveselirea înaltului trimis al sultanului.</p>
                  <p rend="justify">După ce şi-au luat rămas-bun de la binevoitoarea gazdă se îndreptară spre acea parte a târgului, mai de către pustă, unde li se spusese că ar fi uliţa cu pricina. O găsiră destul de lesne şi Grazziani fu mulţumit, întrucât era scurtă şi îngustă.</p>
                  <p rend="justify">—  Când vrei să pierzi pe cineva nu-l duci într-un astfel de loc, unde nu pot ataca decât doi deodată. Numai arme de foc de n-ar avea, şi nu cred, fiindcă nici ei nu vor să alarmeze caraulele cetăţii.</p>
                  <p rend="justify">—  Eu zic că dacă ajungem la ieşirea zidului de colo, arătă Marcu, spate în spate nu ne doboară de-ar fi să ne batem toată noaptea.</p>
                  <p rend="justify">—  Ai dreptate. Însă va trebui să venim pe cealaltă parte.</p>
                  <p rend="justify">Se întoarseră la han când se aprindeau pe boltă cele dintâi stele. Pe dată li se aduse în odaie mâncarea de seară, după cum fusese porunca, dar nu se atinseră de nimic.</p>
                  <p rend="justify">—  Ne prefacem că mâncăm, după care tu vei trece în odaia ta de alături şi laşi lumânarea aprinsă, ca să pot vedea eu din întuneric cine ne pândeşte, căci nu se poate să nu se uite dacă plecăm ori ba. Pe urmă sufli în lumânare şi mai aştepţi ca la vreun sfert de ceas, după care te strecori binişor pe şoprul acela de sub fereastra ta. Eu cobor drept, pe frânghie! şi îi arătă un colac de funie, scos de sub pat.</p>
                  <p rend="justify">—  Dar asta de unde o mai ai? se nedumeri Marcu.</p>
                  <p rend="justify">—  De la „prietenii noştri”! Ca să nu cumva să dea greş şi noi să nu ne ducem unde ne-au chemat, se poate ca slujnicuţa aia ciudată să le fi pus la îndemână un mijloc de a fugi pe fereastră.</p>
                  <p rend="justify">—  Zău dacă mai pricep ceva!</p>
                  <p rend="justify">—  Aflând, să zicem, că nu mă voi duce la noapte niciunde, vor încerca să mă ucidă în timpul somnului, pătrunzând cu chei potrivite. Dacă s-ar face cumva tărăboi, fuga pe fereastră va şterge orice urmă<hi rend="color(#000000)">…</hi>
                  </p>
                  <p rend="justify">—  Asta înseamnă că frânghia a fost pusă în lipsa noastră, chiar în după-amiaza aceasta.</p>
                  <p rend="justify">—  Vezi-bine!</p>
                  <p rend="justify">—  Dar de ce să ne prefacem că ne culcăm, câtă vreme tot vom pleca şi ne vom întâlni cu ei?</p>
                  <p rend="justify">—  Ei, asta-i! N-ai spus chiar tu că noi trebuie să ajungem cei dintâi la ieşitura aceea de zid?</p>
                  <p rend="justify">—  Ba da<hi rend="color(#000000)">…</hi>
                  </p>
                  <p rend="justify">—  Neştiind ei ce facem, vor pândi prin preajmă şi crezând că ne-am culcat vor pierde vremea, răstimp în care noi ajungem unde trebuie. Când vor da peste odaia goală se vor zori pe urma noastră, dar cam târzior!</p>
                  <p rend="justify">—  Bine gândit! făcu Marcu încântat.</p>
                  <p rend="justify">Mai mult de un ceas petrecură cu toată ţesătura pusă la cale, dar izbutiră de minune. În vreme ce necunoscuţii aşteptau să adoarmă somnul cel dulce de-cu-seară, cei doi ocoliră biserica prefăcută în geamie şi apucară drept pe uliţa covacilor. Nu răsărise luna şi îngustimea drumului îl făcea să rămână umbrit, cu toate că cerul era spuzit de stele. Mirosul acru al fumului rece de la cărbunii arşi peste zi dăinuia puternic, încât şi cu ochii închişi ai fi dat peste locul cu pricina, numai că deocamdată ei erau singurii trecători.</p>
                  <p rend="justify">—  Ecco! Essi sono! auzi deodată Grazziani, şi pricepând că despre ei era vorba îl trase pe Marcu lângă zid.</p>
                  <p rend="justify">—  Au venit. Trage spada!</p>
                  <p rend="justify">După cum prevăzuse, cei doi străini abia se puteau mişca unul lângă altul, aşa că pătrunseră cu băgare de seamă.</p>
                  <p rend="justify">—  Vin şi dinspre mine, şopti Marcu.</p>
                  <p rend="justify">—  Tot doi?</p>
                  <p rend="justify">—  Ba, vreo patru!</p>
                  <p rend="justify">—  Deci şase cu totul… Nu-i mult. Ai grijă!</p>
                  <p rend="justify">Apoi, cu toate că Marcu nu cunoştea o iotă din limba dogelui, Grazziani începu a-i vorbi ca şi cum ar fi priceput-o:</p>
                  <p rend="justify">—  I-ai văzut pe aceşti şacali fricoşi? Feciori de târfă, care îşi ucid şi tatăl pentru doi ţechini! Ştii că atunci când dau peste un viteaz nu atacă decât în haită, ca lupii?</p>
                  <p rend="justify">—  Daţi-vă prinşi! N-a veţi nici o scăpare! strigă unul dintre atacatori.</p>
                  <p rend="justify">—  Numai un cap de veneţian tâmpit şi-ar putea închipui că ne temem de nişte golani!</p>
                  <p rend="justify">Căuta anume să-i aţâţe, înjurându-i, ca să-i facă să-şi piardă cumpătul şi să se înghesuie cât mai mulţi deodată.</p>
                  <p rend="justify">—  Am să-ţi smulg limba ta spurcată, pui de hăpârcă! Vânzătorule! se înfurie străinul.</p>
                  <p rend="justify">—  Lăudărosule! Mai bine ţi-ai schimba nădragii, că duhnesc! Ptiu!</p>
                  <p rend="justify">Ţelul a fost atins, căci se năpustiră şuierând cu săbiile, dar numai unul se putea bate în faţă, iar ceilalţi mai mult îl stânjeneau. Primul se şi prăbuşi la pământ, străpuns de Marcu, ceea ce îi făcu pe ceilalţi să se cam codească.</p>
                  <p rend="justify">—  Ce, v-aţi speriat? Numai atâta vă era cutezanţa? Jigăriţilor!</p>
                  <p rend="justify">—  Nemernicule! se repezi o namilă. Te grozăveşti la adăpostul zidului. Fă-te încoace să ne luptăm, dacă te ţin şalvarii!</p>
                  <p rend="justify">—  Voi m-aţi poftit aici, dobitocilor!</p>
                  <p rend="justify">Văzându-l tăcut şi poate crezându-l atins de cel pe care îl răpusese, unul dintre veneţieni ţâşni spre Marcu, dar spada acestuia zvâcni ca dintr-un arc diavolesc şi îi sclipi în întâmpinare. Îndrăzneţul se lăsă brusc pe vine ferindu-se, dar în acelaşi timp se răsuci spre Gaşpar gata să-l străpungă din spate, dacă lovitura de trăsnet pe care o primi în ceafă i-ar fi lăsat răgaz de-o clipă.</p>
                  <p rend="justify">—  Bravo! Curând îţi dau şi eu un stârv, prietene, să aibă ce mânca haitele hămesite! îl încurajă morlacul.</p>
                  <p rend="justify">Având de înfruntat un meşter într-ale luptei, Grazziani spera ca aţâţându-l să-l facă să greşească. O vreme nu se mai auzi decât zăngănit de arme şi icnetele luptătorilor, sub ochii celor ascunşi pe după ferestre, care nici nu se gândeau să sară în ajutorul cuiva. Un alt strigăt de moarte în partea lui Marcu făcu să se subţieze rândul atacatorilor.</p>
                  <p rend="justify">—  Curaj, băieţi! îşi îmbărbătă necunoscutul ciracii. Nu mai au multă vreme suflu şi le lăsăm hoiturile pe caldarâm!</p>
                  <p rend="justify">—  Teamă mi-e că pe-ale voastre au să le strângă hingherii, mâine în zori, dacă o mai rămâne ceva de pe urma câinilor!</p>
                  <p rend="justify">—  Spurcăciune! Nu-ţi mai stă limba aia împieliţată? Cotcodăceşti ca o găină, în loc să te dai mai în faţă să ne înfruntăm bărbăteşte!</p>
                  <p rend="justify">—  Doar nu te sumeţeşti a crede că eşti tu bărbat?!</p>
                  <p rend="justify">Marcu lupta cu gura încleştată, neînţelegându-le graiul şi neavând ştiinţă de iscusinţa apusenilor în a-şi aţâţa vrăjmaşul ca să turbeze de necaz. El părea mai curând un ţăran harnic pus pe secerat, căci în curând şi al treilea avea să muşte pietrele uliţei. Morlacul, în schimb, nu izbutea nicicum să-şi doboare duşmanul, care se dovedea din cale-afară de viclean. Deodată simţi o arsură în braţul drept şi pe dată sângele îi mânji mânerul spadei, făcându-l alunecos. Din pricina asta, la prima lovitură scăpă arma, şi veneţianul puse piciorul pe ea.</p>
                  <p rend="justify">—  Eşti mort! tună el bucuros.</p>
                  <p rend="justify">Într-adevăr, Grazziani nu mai avea nici o scăpare şi-i îngheţară vorbele pe buze. Auzind strigătul de biruinţă al străinului Marcu bănui ce se petrecuse şi chiar înainte de a-şi întoarce privirea spre ei se răsuci într-un salt fulgerător şi străpunse cu spada coastele vrăjmaşului. Uluit de neaşteptata lovitură veneţianul dădu să se tragă într-o parte, dar morlacul îi trânti un picior în boaşe, făcându-l să se prăbuşească.</p>
                  <p rend="justify">—  Din nou mi-ai scăpat viaţa, Marcule, auzi tânărul pe sârbeşte de astă-dată, şi nu putu să nu se-ntoarcă, spre a vedea în ce stare se află celălalt.</p>
                  <p rend="justify">Tocmai atunci primi o lovitură în umărul stâng, simţind că-l seacă la os de durere. Vru să se sprijine de perete, dar văzu lama vrăjmaşă sclipindu-i deasupra capului, gata să-l spintece, şi fără a mai putea gândi se trase cu toată puterea, izbindu-se cu tâmpla de pietrele zidului. Mai auzi ca prin vis că cineva strigă „Caraula!”, apoi un ţiuit în urechi şi se prăvăli peste ceilalţi.</p>
                  <p rend="justify">Abia atunci îşi arătară veghea şi localnicii, unul dintre ei aruncându-i lui Grazziani un bolovan drept în spinare. Norocul lor a fost că cei scăpaţi cu viaţă au rupt-o la fugă, să nu fie siliţi a da socoteală oştenilor care se năpustiseră în uliţă cu torţe aprinse, ştiind ei prea bine că în asemenea împrejurări aveau de câştigat şi de la vii şi de la morţi.</p>
                  <p rend="justify">—  Ghiauri afurisiţi! înjură căpetenia caraulei. Se bat ca nişte câini turbaţi şi nu se mai satură. Cum de-i mai rabdă Alah?</p>
                  <p rend="justify">Începu a-i cerceta cu picioarele pe cel de pe jos şi auzind gemetele lui Marcu zise:</p>
                  <p rend="justify">—  Se pare că n-au crăpat cu toţii! Ia vedeţi care mai suflă şi dacă se mai poate scoate ceva de la ei, iar pe ceilalţi lăsaţi-i, după ce-i scotociţi bine.</p>
                  <p rend="justify">—  Luăm tot? întrebă un oştean ce se părea că nu prea mai fusese de caraulă.</p>
                  <p rend="justify">—  Tot şi de la toţi!</p>
                  <p rend="justify">Proptiră făcliile prin spărturile pereţilor şi porniră să-i scotocească pe cei căzuţi.</p>
                  <p rend="justify">—  A fost încăierare între unguri şi frânci, sau ce vor fi fost, spuse careva.</p>
                  <p rend="justify">—  Cu toţii sunt şase, dintre care doi unguri, care mai suflă, iar ceilalţi se şi pârpolesc în flăcările gheenei, adăugă altul.</p>
                  <p rend="justify">Starostele caraulei se apropie de răniţi şi le săltă capetele, uitându-se şi la veşminte. Băgând de seamă că nu sunt oameni de rând, porunci să li se lege rănile, ştiind el că avea să capete răsplată pentru îngrijire, chiar dacă aceştia n-ar fi vrut s-o dea.</p>
                  <p rend="justify">—  Treziţi-i pe puturoşii ăştia din case! Ce, ei n-au auzit larma încăierării? Dacă ar fi fost de-ai noştri s-ar fi înghesuit să-i ucidă, dar fiind ghiauri de-ai lor fac pe neştiutorii, nemernicii. Să vină cu vreo două găleţi de apă!</p>
                  <p rend="justify">Aduşi cu forţa, localnicii aruncară apă peste răniţi, dar şi peste morţi, de-a valma.</p>
                  <p rend="justify">—  Lasă că-i bine, că de-o fi să se prefacă vreunul, răcoreala îl dă de gol. Mai udaţi-i!</p>
                  <p rend="justify">Zadarnic însă, fiindcă loviturile primite de cei patru fuseseră ucigătoare şi niciunul dintre ei nu mai mişca. După ce-i scotociră bine, luându-le armele, podoabele şi banii, îi împinseră cu picioarele lângă zid, iar pe Marcu şi pe ceilalţi doi îi aruncară în cârcă, spre a-i duce la ortă.</p>
                  <p rend="justify">—  Cam ai tu sânge de măgar, bre Ibrahime, râse un oştean către cel care-l căra pe morlac. Nu ştiu cum se face că mereu te bagi.</p>
                  <p rend="justify">—  Are să se îmbogăţească! zise un altul cu ciudă.</p>
                  <p rend="justify">Pe drum lui Grazziani îi trecu ameţeala şi ceru să fie lăsat jos, dar Ibrahim nici nu voi să audă.</p>
                  <p rend="justify">—  Ştii turceşte? îl întrebă căpetenia caraulei.</p>
                  <p rend="justify">—  Sunt trimisul luminăţiei-sale padişahul, iar acela este în slujba mea! arătă el spre Marcu. Nădăjduiesc să mai fie în viaţă!</p>
                  <p rend="justify">—  Altfel nu l-am fi cărat, răspunse un oştean.</p>
                  <p rend="justify">—  Atunci vă poruncesc s-o luaţi spre hanul „La armele regelui Matia Corvinul” de pe malul Dunării. Veţi căpăta răsplată bună, dar inelele ce le-am avut pe degete le poftesc înapoi!</p>
                  <p rend="justify">Căpetenia se cam îndoi, dar îşi aduse aminte că auzise prin cetate de un asemenea mumbaşir. „De ce n-ar fi chiar acesta?!” îi părea însă rău după răsplata la care se aşteptase, măcar că rănitul le făgăduise şi el. Scoase inelele, dar nu se grăbi să le înapoieze.</p>
                  <p rend="justify">—  Când vom ajunge la han, pe lumină!</p>
                  <p rend="justify">Oricum, ca să nu fie tras pe sfoară, trimise pe ascuns un oştean în cetate să-l scoale pe alaybeyul ce venise de la Istanbul şi să-i spună, spre a şti ce să facă.</p>
                  <p rend="justify">Ajunseră la han şi în scurtă vreme se pomeniră cu însuşi Kerim-efendi, foarte îngrijorat de cele auzite. Se înţelege că oştenii caraulei se întristară, neaşteptându-se ca turcii lor să le mai dea vreo răsplată, dar solul îi uimi cu dărnicia lui, făcându-i să se ploconească precum în faţa lui Alah.</p>
                  <p rend="justify">—  Am să pun strajă la uşa luminăţiei-tale! zise Kerim-efendi.</p>
                  <p rend="justify">—  Nici vorbă! Prin curtea hanului, nu zic nu, până mai sunt încă ameţit în noaptea asta, dar nu mai mult!</p>
                  <p rend="justify">Grija lui era ca nu cumva oştenii să sperie trimisul austriac, atât de multă vreme aşteptat.</p>
                  <p rend="justify">Noaptea aceea însă nu părea a fi sortită odihnei, fiindcă la puţină vreme două umbre se furişară în odaia de peste drum, călăuzite de aceeaşi slujnică ciudată, care nu se sfii să intre şi ea.</p>
                  <p rend="justify">Zdrobiţi de osteneală răniţii adormiseră-tun, încât, de n-ar fi fost Kerim-efendi mai îngrijorat şi s-ar fi ţinut numai de porunca primită, nu se ştie dacă a doua zi cei doi s-ar mai fi ridicat din aşternuturi. Turcul se gândise câtă bătaie de cap i-a dat până acum solul padişahului, pe care-l avea în pază, dar necutezând să i-o spună aşezase în taină doi oameni de-ai lui să supravegheze uşa. Au fost astfel rânduiţi, unu la gura podului, unde te-ai fi putut urca pe aceeaşi scară, iar celălalt într-un ungher din preajmă.</p>
                  <p rend="justify">Pândarii nu-şi făceau prea multă grijă, dar după vreun ceas văzură că pe la uşa lui Gaşpar-beg ceva nu era în bună rânduială. O umbră care venise târâş spre uşă se propti în tăblia de stejar şi scormonea ceva de parcă ar fi vrut s-o scoată din ţâţâni. Prin semne se îndemnară să atace deodată, şi fără să mai întrebe cine este înfipseră cu sete iataganele în mogâldeaţă. Un răcnet de moarte le dovedi că nu fusese vorba de vreo făptură din altă lume. Din odaia vecină ieşiră pe dată trei inşi cu armele în mâini, dar se opriră nedumeriţi văzând că era vorba de oşteni turci şi nu mai aveau ce face. Întrebară ce se întâmplase, însă nu li s-a răspuns nimic. De altfel nici cei doi răniţi nu aflară decât a doua zi, când Kerim-efendi povesti cele petrecute.</p>
                  <p rend="justify">—  Ciudat! dădu din umeri solul, dar îngădui ca de acum să-i fie păzită odaia.</p>
                  <p rend="justify">Zilele se scurgeau, Marcu se vindeca văzând cu ochii şi totuşi alaiul nici vorbă să apuce drumul mai departe, iar până la urmă trimisul padişahului se văzu silit să-i spună atât lui Hassan-paşa cât şi lui Kerim-efendi că aştepta la rându-i un sol al creştinilor. Valiului îi mărturisise planul său de a intra în Praga cu toată pohfala şi acesta fu tare mulţumit, în schimb alaybeyul când auzi îi spuse îngrijorat că asta ar putea să întârzie cu mult sarcina ce-o aveau, dar nu avu încotro şi se supuse hotărârilor beyului pe care-l însoţea.</p>
                  <p rend="justify">De când oşteanul se putea mişca mai în voie, îşi petreceau vremea amândoi în preajma butoaielor cu vin din locandă, mai ales că începuse de vreo două zile o ploaie cernută de toamnă şi n-aveau ce face. Pe de altă parte, acolo ar fi fost locul cel mai nimerit de întâlnire cu solul aşteptat.</p>
                  <p rend="justify">—  Mai să ne lăsăm ciolanele pe uliţa covacilor, spuse Grazziani făcând haz de felul cum era înfăşurat umărul lui Marcu.</p>
                  <p rend="justify">—  Eu ca eu, că mi-s în slujba domniei, dar măria-ta ar trebui să te cam fereşti, că nu se cade pentru un domnitor<hi rend="color(#000000)">…</hi>
                  </p>
                  <p rend="justify">—  Făgăduiesc, mai cu seamă că de acum înainte trebuie să mă cam zoresc să nu ne apuce iarna în drum. Mi-e teamă însă că omul care trebuia să vină de vreo două săptămâni ar fi putut încăpea în mâini vrăjmaşe şi atunci degeaba îl mai aştept. Nu ştiu ce să fac.</p>
                  <p rend="justify">O  fetişcană, ba chiar aceea care primise bănuţul de argint, le aduse două căni cu vin roşu, bika ver, fiindcă Marcu pierduse mult sânge şi trebuia făcut la loc. Degeaba însă îşi puse la vedere nurii, că ei n-o mai băgară în seamă.</p>
                  <p rend="justify">Ochii le rămaseră pironiţi pe un străin ce tocmai atunci intrase, parcă în căutarea cuiva. După ce privi atent în jur, se apropie de masa unde se afla un călător şi-i spuse răspicat:</p>
                  <p rend="justify">—  Iartă-mă, cinstite domn, nu faci cumva neguţătorie?</p>
                  <p rend="justify">Auzind aceasta, Grazziani sări de la locul lui şi-l apucă de mână pe străin trăgându-l după el.</p>
                  <p rend="justify">—  Eu nu-s neguţător, dar sunt în slujba domniei şi socot că am o vorbă cu domnia-ta.</p>
                  <p rend="justify">Celălalt îl privi nedumerit şi se propti în loc.</p>
                  <p rend="justify">—  Să fii sănătos, dar eu n-am treabă cu domnia-ta!</p>
                  <p rend="justify">Dezamăgit, Grazziani era să ceară socoteală pentru răspunsul cam neobrăzat, dacă nu se băga şi Marcu, fără să ştie ce vorbiseră cei doi în veneţiană.</p>
                  <p rend="justify">—  Să-mi fie cu iertare, măria-ta, dar mi se pare cunoscut acest drumeţ. Ba<hi rend="color(#000000)">…</hi>  de nu mă-nşel te-am văzut la curtea măriei-sale Tomşa-vodă! adăugă el către străin.</p>
                  <p rend="justify">—  Nu te înşeli câtuşi de puţin, căpitane Marcu, şi chiar că-s cu mirare cum de te afli prin cetatea Budei, în loc să fii la Iaşi? Eu sunt, Duşan!</p>
                  <p rend="justify">Fuseseră odinioară buni prieteni, pe când luptaseră împreună sub flamura lui Tomşa la Cornul lui Sas. Se îmbrăţişară deci cu multă căldură, apoi noul venit îşi trase un scaun şi nu mică fu uimirea celor doi când îl auziră şoptind:</p>
                  <p rend="justify">—  Şi cu luminăţia-ta am o vorbă, dar nu aici, fiindcă cel de la masa de alături nu ne priveşte cu ochi buni. Anume l-am întrebat de „neguţătorie”.</p>
                  <p rend="justify">Lui Grazziani îi veni inima la loc pricepând că acesta era omul de taină, numai că fusese prevăzător. Se prefăcură a se veseli, cum se cuvine la o asemenea întâlnire neaşteptată dintre vechi prieteni, apoi plecară câteştrei, cerând să li se aducă mâncare şi băutură în odaia lui Marcu.</p>
                  <p rend="justify">În urma lor se ridică şi călătorul acela stingher, intrând la rându-i în odaia de peste drum.</p>
                  <p rend="justify">De cum se văzură singuri în încăpere, Duşan se înclină în faţa lui Grazziani, vorbindu-i ca unui stăpân:</p>
                  <p rend="justify">—  Măria-ta, mai întâi îmi cer iertare de felul în care ţi-am vorbit, dar domnul baron Mollart mi-a spus că eşti înconjurat de vrăjmaşi din toate părţile. Am bănuit că luminăţia-ta erai cel pe care-l căutam, întrucât s-a auzit până la Praga că te-ai însoţit cu Marcu şi pe el îl cunoşteam de mult.</p>
                  <p rend="justify">—  Mai că nici n-am avut trebuinţă de cuvintele tainice! râse Grazziani.</p>
                  <p rend="justify">—  Taine aş avea eu multe, dar<hi rend="color(#000000)">…</hi>
                  </p>
                  <p rend="justify">—  Nu te sfii de prietenul nostru Marcu, dă-i drumul! Adus-ai banii?</p>
                  <p rend="justify">—  Da! Am aici înscrisuri pentru cămătarul Agopian din Buda, pentru Gotfried Lenger din Kronstadt, Josef Sagan din Istanbul şi Pfeifer din Bistriţa. Precum vezi, întocmai cum ai poftit măria-ta!</p>
                  <p rend="justify">—  Aşa e bine! Dar moşia Altenburg?</p>
                  <p rend="justify">—  Şi aceea! îl încredinţă Duşan, scoţând un pergament de la brâu şi întinzându-i-l.</p>
                  <p rend="justify">—  A mai rămas intrarea mea în Praga<hi rend="color(#000000)">…</hi>
                  </p>
                  <p rend="justify">—  Întocmai cum ai poftit, măria-ta! Majestaţii-sale i s-a spus că fiind catolic nu este umilitor pentru oraşul împărătesc şi ce se face e spre slava creştinătăţii, flamurile Semilunei şi meterhaneaua supunându-se de fapt unui creştin.</p>
                  <p rend="justify">—  Trebuia să i se fi spus că pentru ridicarea mea în ochii sultanului o fac, în acest fel putând sluji mai bine pe majestatea-sa!</p>
                  <p rend="justify">—  Aşa am să-i spun domnului baron Mollart! se înclină Duşan.</p>
                  <p rend="justify">—  Atunci e bine. În două zile putem pleca. Nu, Marcule? Te simţi în putere?</p>
                  <p rend="justify">—  Oricând porunceşti, măria-ta!</p>
                  <p rend="justify">Mai vorbiră despre cele ce aveau de făcut, apoi Duşan ieşi împreună cu Grazziani. Rămas singur, Marcu se întinse pe pat. Şi chiar era să-l apuce somnul, când i se păru că aude un scârţâit prelung la clanţa uşii. Se gândi că numai un străin ar deschide atât de grijuliu, dar cine să fie? Apucă iute spada şi se acoperi cu o cergă, prefăcându-se adormit, deşi nu era prea îngrijat, ştiind că pe afară păzeau oştenii lui Kerim iar Grazziani trebuia să fi fost în odaia de alături, cu Duşan.</p>
                  <p rend="justify">Îi păru bine că nu ceruse vreun ajutor, întrucât în odaie pătrunse slujnica aceea îmbrobodită, care aduse un ulcior cu vin şi îl aşeză pe masă. Neavând a se teme de ea, se ridică tocmai când aceasta dădea să plece şi o înşfăcă de mână. Femeia scoase un strigăt de spaimă şi repede îşi duse mâna cealaltă la faţă.</p>
                  <p rend="justify">—  De ce te acoperi, frumoaso? zise Marcu râzând. Chiar nu vrei să-ţi arăţi ochii nimănui?</p>
                  <p rend="justify">Fata izbuti să-şi elibereze braţul şi dădu să plece, dar tânărul se-ntinse şi îi apucă broboada.</p>
                  <p rend="justify">—  Ei, nu, că-i prea de tot<hi rend="color(#000000)">…</hi>  Contesa Rozsnyai?!</p>
                  <p rend="justify">—  Precum vezi!</p>
                  <p rend="justify">—  Singură?</p>
                  <p rend="justify">—  Ahaa! râse răutăcios Agnes. Deci ţi-i gândul la Iulia! N-ai uitat-o! Atunci e bine, Marcule! Ai să mă asculţi cu băgare de seamă!</p>
                  <p rend="justify">—  Ce cauţi aici?</p>
                  <p rend="justify">—  Principele Bethlen a aflat de dragostea Iuliei pentru tine şi acum este ostatecă la Bălgrad, până la înapoierea mea. Înţelegi că dacă eu nu mă întorc teafără ea va muri?</p>
                  <p rend="justify">—  Pentru ce?! Ea n-are nici o vină.</p>
                  <p rend="justify">—  Prostule! Ca să pricepi tu că trebuie să mă ajuţi să scap de aici!</p>
                  <p rend="justify">—  Atunci pleacă pe dată şi n-am să spun nimic, nimănui!</p>
                  <p rend="justify">—  Nu mai înainte de a-l ucide pe Gaşpar<hi rend="color(#000000)">…</hi>
                  </p>
                  <p rend="justify">—  Dar ce-ai cu el?</p>
                  <p rend="justify">—  M-a umilit! Trebuie să mă răzbun!</p>
                  <p rend="justify">—  Are să-ţi treacă mânia de veţi sta faţă-n faţă, că el nu ţine la supărare, zâmbi tânărul cu înţeles.</p>
                  <p rend="justify">Agnes rămase o clipă descumpănită.</p>
                  <p rend="justify">—  Poate că ai dreptate! Oricum, nu-i spune nimic de mine până nu mă lămuresc eu însumi dacă trebuie să mă dau în vileag ori ba. Dacă mă dai de gol, va porunci oştenilor să mă prindă şi n-am să mai ajung la vreme ca s-o scap pe Iulia<hi rend="color(#000000)">…</hi>  Ţine-ţi gura barem vreo două zile, că eu în răstimp voi pleca, ori poate că ne împăcăm. Ne-am înţeles?</p>
                  <p rend="justify">Marcu nu răspunse nimic. Rămase pe gânduri auzind câtă mârşăvie zăcea în mintea frumoasei contese. Fuseseră bune prietene şi o dăduse ostatecă, ori minţea ca să-l pună pe el în încurcătură?</p>
                  <p rend="justify">Grazziani îl condusese pe Duşan şi tocmai se înapoia când ciudata slujnică îmbrobodită pătrundea în odaia lui pe vârful picioarelor şi dosind cu grijă un ulcior. Îşi dădea seama că prietenul său nu adormise, ca să-l poată cumva ucide în somn, aşa că se trase la pândă şi aşteptă până o văzu ieşind.</p>
                  <p rend="justify">„Nu-i lucru curat!” îşi zise şi, văzând că intră în odaia de peste drum, se apropie şi el de uşă. Se vorbea în veneţiană!</p>
                  <p rend="justify">—. ultima noapte! desluşi o voce de femeie, ce i se părea cunoscută.</p>
                  <p rend="justify">—  Să fie oare această încercare mai norocoasă decât cealaltă? Ştim doar că otrava nu-l poate doborî! se auzi glasul unui bărbat.</p>
                  <p rend="justify">—  Ce-am pus în ulcior este adus anume de la Roma şi nu ucide pe dată, dar până în zori sunt ţepeni! Anume l-am pus în odaia prietenului său, pentru a stinge orice bănuială. Din păcate acela m-a văzut cine sunt şi va trebui să plec mâine, de nu chiar în noaptea asta.</p>
                  <p rend="justify">Nu mai încăpea nici o îndoială că era vorba de Agnes, care încerca iarăşi să-l otrăvească. Ceilalţi, probabil slujitorii ei, erau de bunăseamă veneţieni.</p>
                  <p rend="justify">—  Şi dacă nu izbutim? întrebă o altă voce de bărbat.</p>
                  <p rend="justify">—  Eu vă aştept până poimâine în<hi rend="color(#000000)">…</hi>
                  </p>
                  <p rend="justify">Dar nu mai auzi ce spune din cauza paşilor zglobii ai celeilalte slujnice, care urca scara. Se prefăcu a-i ieşi în întâmpinare şi prin semne o chemă să-l urmeze. Ştiindu-l un „mare domn” păzit de turci, fata se supuse şi intrară împreună la Marcu.</p>
                  <p rend="justify">—  A fost contesa pe la tine, nu-i aşa?</p>
                  <p rend="justify">—  Ai şi aflat, măria-ta?</p>
                  <p rend="justify">—  Ba mai mult, ţi-a lăsat şi acest dar, pe care nu l-ai cerut, şi cine ştie ce-ţi va mai fi îndrugat în legătură cu mine<hi rend="color(#000000)">…</hi>
                  </p>
                  <p rend="justify">—  Aşa-i! Mi-a spus că Iulia ar fi ostatecă şi că răspunde cu capul dacă i se întâmplă ceva contesei, încât să nu spun nimic măriei-tale că vrea să te ucidă.</p>
                  <p rend="justify">—  A spus-o aşa, pe şleau?</p>
                  <p rend="justify">—  Pe urmă s-a căit ori a vrut s-o dreagă zicând că s-ar putea şi împăca, însă n-o mai cred!</p>
                  <p rend="justify">—  Ai minte, prietene, dacă te-ai lecuit! Cât e de ticăloasă, aş crede-o în stare să-şi pună prietena chezaş. Dar mă întreb ce fel de om e Bethlen dacă îngăduie aşa ceva?</p>
                  <p rend="justify">—  Te urăşte.</p>
                  <p rend="justify">—  Ştiu. Dar ce are cu tine?</p>
                  <p rend="justify">—  Eu nu i-am făcut nimic<hi rend="color(#000000)">…</hi>
                  </p>
                  <p rend="justify">—  Totuşi vrea să te otrăvească şi pe tine, fiindcă aici a lăsat ulciorul, ştiind că vei bea şi tu!</p>
                  <p rend="justify">Marcu aruncă privirea asupra vasului de pe masă şi abia atunci îşi dădu seama că cealaltă slujnică aştepta cuminte să i se poruncească ce avea de făcut. Pricepu că pentru aceea vorbiseră turceşte, ca fata să nu înţeleagă. Grazziani o apucă de mână şi o aşeză pe un scaun, cerându-i lui Marcu să o lămurească ce vor de la ea.</p>
                  <p rend="justify">—  Spune-i că o voi plăti cu un pumn de galbeni dacă duce ulciorul la vecinii noştri cu pricina, zicându-le că l-a trimis doamna contesă.</p>
                  <p rend="justify">—  Prea mult, măria-ta! Ar bănui că e vorba de omucidere şi nu s-ar mai învoi. Câţiva bănuţi de argint<hi rend="color(#000000)">…</hi>
                  </p>
                  <p rend="justify">—  Vreau să mă pomenească, dacă-mi va face această slujbă! Patru galbeni îs îndeajuns ca să nu bănuiască?</p>
                  <p rend="justify">—  Socot că da!</p>
                  <p rend="justify">Marcu o lămuri pe fată, care se învoi bucuroasă, băgând aurul cu grijă în sân.</p>
                  <p rend="justify">—  Orice s-ar întâmpla, la noapte ori mâine dimineaţă, tu n-ai ştiinţă! N-ai decât să le spui cum te-am învăţat şi să pleci. Ţii minte?</p>
                  <p rend="justify">Fata apucă voioasă ulciorul şi ieşi.</p>
                  <p rend="justify">—  N-avem decât să veghem cu arma-n mână, fiindcă nu ştim câţi veneţieni vor fi acolo şi câţi vor gusta din licoarea contesei. Vom rămâne aici împreună! hotărî Grazziani.</p>
                  <p rend="justify">Abia către ziuă, doborâţi de somn, se trântiră îmbrăcaţi cum erau spre a mai fura câteva clipe de odihnă. Şi dormiră chiar vreun ceas, dacă nu două, când puternice bătăi în uşă îi treziră buimaci.</p>
                  <p rend="justify">—  Ce s-a întâmplat? sări Marcu apucând spada. Cine-i? şi trase binişor zăvorul.</p>
                  <p rend="justify">—  Eu sunt, luminăţia-ta, hangiul! Credeam că aţi păţit ceva, că la odaia măriei-sale nu se simte nici un fel de viaţă. Să spargem uşa, cum vor oştenii ăştia?</p>
                  <p rend="justify">—  Nu-i nevoie, că adormise aici la mine şi-i teafăr. Dar ce vă apucă să sculaţi lumea cu noaptea în cap?</p>
                  <p rend="justify">Ieşiră amândoi din odaie şi se văzu uşurarea în ochii turcilor ce fuseseră de pază.</p>
                  <p rend="justify">—  Ia, nişte drumeţi italieni au chefuit toată noaptea cu otravă şi<hi rend="color(#000000)">…</hi>
                  </p>
                  <p rend="justify">—  Te pomeneşti că s-or fi îmbătat? râse Marcu şi tălmăci degrabă cele auzite.</p>
                  <p rend="justify">—  Sunt ţepeni ca butucii! răspunse hangiul.</p>
                  <p rend="justify">—  Fiecare cu gustul lui! se arătă nepăsător cel pe care-l păzeau oştenii turci. Îs mulţi?</p>
                  <p rend="justify">—  Doi!</p>
                  <p rend="justify">Curând se ivi şi Kerim-efendi, însoţit de câţiva spahii, căci auzise despre cele întâmplate şi se îngrijora să nu fie vorba din nou de cel pe care-l proteguia.</p>
                  <p rend="justify">—  S-a prins făptaşul? întrebă el. Cine-i?</p>
                  <p rend="justify">—  O slujnică, înălţimea-ta, fiindcă altcineva nu ar fi fugit de frică, răspunse stăpânul hanului.</p>
                  <p rend="justify">—  Cum vine asta? se nedumeri Marcu.</p>
                  <p rend="justify">—  Păi, nici nu ştiu cine era, că se pripăşise de-o vreme, cam odată cu veneţienii, şi s-a rugat de slujbă la mine, numai pe casă şi masă. Se vede că îi urmărea de mult, până le-a venit de hac. Călătorii fuseseră mai mulţi, dar nu mai rămăseseră decât cei doi, că între timp ceilalţi s-au făcut nevăzuţi.</p>
                  <p rend="justify">—  Dar cine a dat peste morţi? vru să ştie trimisul padişahului.</p>
                  <p rend="justify">—  Ia, fata asta! arătă hangiul spre slujnicuţa care dusese ulciorul.</p>
                  <p rend="justify">—  Cum te chemă, fetiţo? Eşti o fată vrednică!</p>
                  <p rend="justify">—  Iulişka! răspunde aceasta, fără să clipească.</p>
                  <p rend="justify">—  Ai auzit, Marcule, zâmbi Grazziani cu înţeles. Pentru fapta ei, de a da în vileag pe ucigaşa care a fugit, se cuvine să capete o răsplată frumoasă de la mine. Ţine! şi scoase o pungă bine burduşită.</p>
                  <p rend="justify">—  Pupă mâna măriei-sale, proasto! o îndemnă hangiul, căruia îi sticliră ochii văzând atâta bănet.</p>
                  <p rend="justify">Iulişka se aplecă şi sărută mâna care-i dăduse o asemenea avere neaşteptată, în timp ce binefăcătorul şoptea omului său de credinţă:</p>
                  <p rend="justify">—  Dacă pleacă fără zăbavă din slujba hanului şi se duce în satul ei, o ajut să se mărite. Vrea?</p>
                  <p rend="justify">Apoi toată zarva se potoli, leşurile fură ridicate şi a doua zi, după plecarea slujnicuţei fericite, întreg alaiul mubaşirului apucă malul drumului, către Esztergom.</p>
                  <p rend="justify">—  Ai văzut, prietene, că Iulia a fost scăpată? întrebă Grazziani călărind alături.</p>
                  <p rend="justify">—  Care dintre ele, măria-ta? întrebă gânditor Marcu.</p>
                  <p rend="justify">—  Amândouă!</p>
               </div>
               <div type="div3">
                  <head>SARSAILĂ.</head>
                  <p rend="justify">Atunci când trâmba tătărească izbise la Ot Menedec, dumnealui cuviosul Rafailă se afla prin preajmă, câştigându-şi pâinea fie cerşind fie îndeplinind câte o slujbă oarecare, ba nedându-se înapoi nici de la mici furtişaguri. Ocolea cu grijă satele unde putea fi cunoscut, fiindcă pe vremuri fusese şi el în cinul monahicesc, şi chiar acolo la sfântul lăcaş. Ar fi dus-o bine hălăduind şi în aceste vremuri tot ca faţă bisericească, de-ar mai fi rămas Răzbici, dar de când cu afurisitul de stareţ Pamfilie, nu i-a mai mers. Bătrânul îl mirosise cam ce-i poate pielea şi nu o dată l-a dojenit cu faimosul toiag şi cu mai puţine canoane, dar degeaba, că din coadă de câine nu faci sită de mătase, spune o veche zicală.</p>
                  <p rend="justify">„Măi Rafailă, ţie ar fi trebuit să ţi se spună Sarsailă, că tare s-ar mai potrivi!” îi zisese odată Pamfilie, de faţă cu toată lumea, pe când se aflau în trapeză, şi de atunci aşa-i rămase porecla. Ba unii îi ziceau „cuviosul Sarsailă”, ceea ce nu se cuvenea pentru un locuitor al monastirii.</p>
                  <p rend="justify">Călugărul a înghiţit la început ruşinea poreclei, dar mai apoi începu a se fuduli cu ea, făcându-l temut printre credincioşi, dar mai cu trecere la „oiţele domnului”. Apoi se mai încurca şi la câte un pahar, vădindu-se cât de colo că nu era făcut pentru post şi rugăciune. Însă şi păcatul beţiei ori al preacurviei ar mai fi fost trecute cu vederea, de nu l-ar fi pus necuratul să se apuce de furat şi de înşelăciuni. Dar el spunea acuma că însuşi stareţul era adevăratul vinovat, silindu-l să facă asemenea fapte<hi rend="color(#000000)">…</hi>  Şi totuşi, ce se întâmplase?</p>
                  <p rend="justify">Rafailă umpluse nişte ulcioare cu apă-chioară de fântână, după care, ceruindu-le la gură, le-a vândut prostimii drept rămase de la nunta din Chana Galileii, pe care Mântuitorul nu mai apucase să le prefacă în vin. El, cuviosul, făcuse rost de apa cea sfântă cu mare cheltuială, de la nişte ieromonahi ai Sfântului Munte, întrucât era făcătoare de minuni, în tot felul de boli, la oameni ori vite. Apoi necazul i s-a tras de la un ţăran hapsân, care după ce i-a murit copilul, măcar că numai de nu-l scăldase în „apă sfinţită”, venise la monastire să-i ceară socoteală. Stareţul tare s-a mai mâniat şi după ce l-a mustrat zdravăn, pe spinare, i-a spus: „Măi, Sarsailă! Toate matrapazlâcurile tale sunt minciuni papistăşeşti şi nu-mi închipui cum de ţi-au trăsnit prin scăfârlie, dar de nu te căieşti şi nu dai banii înapoi celor pe care i-ai amăgit îţi scot eu gărgăunii din căpăţână, şi martor mie Dumnezeu că ţi-o crăp! Iacă, duminică, după slujbă, da-voi de ştire celor prostiţi de tine să vină să-şi capete banii îndărăt!” „Peste poate!” încercase Rafailă.</p>
                  <p rend="justify">„Ai să vezi tu că e cu putinţă, ba te vei mărturisi la toţi cei de faţă că ispitit de Satana te-ai lăsat cuprins de duhul lăcomiei şi al înşelăciunii!”</p>
                  <p rend="justify">O  ură de neînfrânt l-a cuprins împotriva stareţului şi s-a gândit că nimic mai bun nu are a face decât să fugă de la monastire. Dar cum era să plece cu mâna goală? Dibăcise întâmplător tainiţa unde erau dosite odoarele sfântului lăcaş şi luă de acolo câteva cruci şi sfeşnice de argint, dar apucă şi potirul de aur, dăruit cândva de către însuşi ctitorul Ventilă-vodă. Tocmai acel afurisit potir l-a dat de gol şi cruntă bătaie a mai mâncat de la stareţ, măcar că se jură pe toţi sfinţii că săvârşise furtul spre a face rost de bani, ca să-i înapoieze ţăranilor. N-a mai fost crezut şi, trântindu-i un picior în dos, Pamfilie l-a azvârlit pe vecie din monastire.</p>
                  <p rend="justify">Pentru aceste întâmplări care l-au adus pe drumuri, la mila ţăranilor, Rafailă se înverşunase cumplit împotriva egumenului şi a celorlalţi călugări. De aceea, auzind că tătarii loviseră pe valea Slănicului, îşi zise că Ot Menedec nu s-ar fi putut să scape pârjolului şi că vor încerca să fugă pe la hruba cea tainică. Năimise un ţigan scrântit din pricina bătăilor ce le căpătase la ocnă, făgăduindu-i câte un zlot leşesc pentru fiecare călugăr prins în juvăţ, după ce îl amăgise că din pricina lor ajunsese la sare. Fără să mai stea la gânduri, fostul ocnaş se învoi şi îl urmă pretutindeni ca un câine credincios.</p>
                  <p rend="justify">Într-adevăr, după ce tătarii pârjoliră satele şi răzbiră la Ot Menedec, cel care-i prindea pe fugari la gura puţului era ţiganul lui Rafailă, pe numele cel mic, Ţiul. Sarsailă se trăsese mai la o parte, ca să nu-l încurce, şi cu bucurie căta la chipul fiecărui călugăr pe care i-l prăvălea la picioare, ocnaşul. Cu nerăbdare îl aştepta pe Pamfilie, ştiind că avea să fie cel mai de pe urmă, dar mai fură prinşi în răstimp şi vreo doi ţărani. Pe Ilinca, rănită, n-a mai fost de trebuinţă s-o lege, întrucât se arăta fără simţire. Zărind-o rostogolită şi cu fustele săltate, Sarsailă se aruncă peste ea şi o batjocori pe loc, cu toate blestemele celor care îşi dădeau seama ce se întâmplă şi nu puteau, să-l împiedice. Biata fată nici măcar nu deschisese ochii, părând mai degrabă moartă. Rânjind mulţumit, Sarsailă îl îmbie şi pe Ţiul să facă la fel, dar acesta se împotrivi.</p>
                  <p rend="justify">Văzând că nu mai ieşea nimeni din hrubă, cel mai de pe urmă fiind Parfenie, pe care juvăţul îl gâtuise şi nu-i mai dădu putinţă să râdă de el, Sarsailă îşi ciuli urechile.</p>
                  <p rend="justify">—  Parcă nu se mai aud tătarii! I-au căsăpit pe toţi ce n-au izbutit să fugă şi vor fi plecat.</p>
                  <p rend="justify">—  Cu ăştia ce facem? întrebă ţiganul arătându-i pe prinşi.</p>
                  <p rend="justify">—  Îi lăsăm în plata Domnului, că de n-or da peste ei lupii ori tătarii s-a găsi cine să-i sloboadă. Tu hai cu mine!</p>
                  <p rend="justify">Se gândea să se apropie pe furiş de monastire şi de nu va fi nimeni pe acolo să ia toate odoarele din tainiţă, dar se înţelege că ţiganului nu-i suflă o vorbă despre cele plănuite.</p>
                  <p rend="justify">În răstimp, pe dibuite, Isaiia şi Mihai apucaseră calea întoarsă. Ajungând cu greu la picioarele scării, se opriră să mai răsufle.</p>
                  <p rend="justify">—  Acolo, sus, ne-ar fi aşteptat moartea, dar dacă tătarii au apucat să prade biserica şi chiliile, n-au să zăbovească multă vreme şi se vor duce, că aşa li-i năravul, zise Isaiia.</p>
                  <p rend="justify">—  Oare nu tătarii să fi fost cei de la gura puţului?!</p>
                  <p rend="justify">—  Tare mă tem că nu.</p>
                  <p rend="justify">Când socotiră că aşteptaseră destul, cuviosul o apucă cel dintâi pe trepte, căci ştia meşteşugul sucirii drugului de fier, cu băgare de seamă, spre a nu se da în vileag faţă de nepoftiţi. Lui Mihai i se păru o veşnicie până zări geana de lumină care-i dădea de veste că Isaiia ajunsese la capătul scării. Când îi mai auzi şi chemarea, îşi dădu seama că sus nu mai era nici o liftă păgână.</p>
                  <p rend="justify">Nenorocul a fost că tocmai atunci când sălta lespedea se afla în spatele ei Sarsailă, care se lipi de perete spre a nu fi văzut. Se trase până în dreptul amvonului şi se piti binişor, încât putea să vadă ce se petrece în biserică. Astfel îl recunoscu pe Isaiia, care după ce îşi aruncă privirea pe afară se înapoie în altar, strigând pe cineva.</p>
                  <p rend="justify">Lui Sarsailă îi bătu inima să-i spargă pieptul socotind că cel chemat nu putea fi altul decât Pamfilie şi se căi că poruncise lui Ţiul să-l aştepte în clopotniţă. Dar şi mai vârtos când văzu că nu stareţul era cel aşteptat, ci un tânăr vânjos, care mai avea şi spadă în mână! Se ghemui la pândă însă nu auzi nimic de la ei, fiindcă merseră pe tăcute până ieşiră din biserică şi abia atunci răsună vocea feciorului:</p>
                  <p rend="justify">—  Rămâi sănătos, taică, şi sărut-dreapta!</p>
                  <p rend="justify">—  Mergi cu Domnul, fiule! blagoslovi Isaiia. Să te ajute Cel de sus să izbuteşti ce ţi-ai pus în gând!</p>
                  <p rend="justify">„Ahaa! Va să zică boaita nu pleacă!” se bucură în gând Sarsailă frecându-şi palmele. Îl văzu pe Isaiia intrând în altar şi i se strecură pe urme, în treacăt înşfăcând lancea unui prapor, care avea vârful ascuţit ca o ţeapă. Dintr-un salt se năpusti asupra lui răcnind şi când acesta se întoarse îi străpunse vintrea. Strigătul de durere al nefericitului călugăr fu auzit şi de Ţiul, dar nu şi de Mihai, care se îndepărtase.</p>
                  <p rend="justify">—  Până nu te ia dracul, cuvioase, să-mi spui unde-i împieliţatul de stareţ?! şi îl zgudui ca să-i pricinuiască şi mai mare durere.</p>
                  <p rend="justify">Vaietele nefericitului călugăr avură darul mai rău să-l aţâţe şi nicidecum să se îndure de el.</p>
                  <p rend="justify">—  Sarsailă! Blestematule! Mă mâncaşi fript şi aşa s-o faci pe lumea cealaltă, ticălosule! izbuti printre gemete să-l afurisească Isaiia.</p>
                  <p rend="justify">—  Te fac eu să spui totul! şi îl scormoni cu parul prin burtă.</p>
                  <p rend="justify">A  fost prea mult pentru bietul Isaiia, care nemaiputând îndura şi-a pierdut simţirea. Chiar atunci se ivi şi Ţiul, neştiind cine se văicărea aşa.</p>
                  <p rend="justify">—  Venişi la ţanc, bre! rânji Sarsailă. Ia înşfacă tu stârvul ăsta şi fă-i vânt în groapa de colo! arătă el spre deschizătura hrubei.</p>
                  <p rend="justify">Fără să-i pese dacă mai era în viaţă au ba, ţiganul înşfăcă trupul cuviosului, aruncându-l pe dată. Când se auzi bufnitura, Sarsailă făcu o cruce evlavioasă „Doamne iartă-l”, de parcă nu el ar fi fost ucigaşul, după care porunci lui Ţiul să coboare vreo câteva trepte.</p>
                  <p rend="justify">—  Vezi să nu se fi agăţat de ceva!</p>
                  <p rend="justify">Prostul de ocnaş ascultă şi, cum Sarsailă ştia de unde se învârte închizătoarele, trase lespedea la locul ei, peste hrubă.</p>
                  <p rend="justify">Ascultă o vreme bătăile înnăbuşite ce veneau de sub pământ, apoi dădu cu nepăsare din umeri şi îşi căută de altele.</p>
                  <p rend="justify">După ce aruncă o privire din pragul bisericii să vadă dacă nu cumva scăpase vreunul, se întoarse drept la tainiţă şi o goli de toate odoarele. Îşi legă o boccea din învelitoarea de pe masa altarului, care zăcea aruncată într-un colţ, apoi ieşi cu mare grabă, uitându-se în dreapta şi în stânga.</p>
                  <p rend="justify">O  apucă în sus, pe malul apei, dar după ce merse o bucată de drum îşi dădu seama ce mare primejdie ar fi fost să se arate printre oameni cu asemenea comoară, şi nici nu vedea cum ar fi putut s-o vândă. Zări însă un copac găunos, mâncat de apele primăverii, şi se hotărî s-o ascundă acolo. Mulţumit de ispravă, îşi făcu o cruce mare şi porni la drum de parcă n-ar fi avut nimic pe cuget. Vreo două zile trăi cerşind câte o ooajă de pâine de la rarii trecători iviţi şi ajunse în cele din urmă, lihnit de foame şi ostenit, la poarta unui gospodar.</p>
                  <p rend="justify">Acestuia i se făcu milă de călugăr, mai cu seamă că avea şi fierbinţeală, şi îl adăposti în casă. Acolo boli Sarsailă mai bine de trei săptămâni între viaţă şi moarte, iar de n-ar fi fost nevasta ţăranului atât de grijulie să-i facă tot felul de fierturi, mai că i s-ar fi sfârşit zilele. Apoi, când s-a mai înzdrăvenit, se apucă de ajutat stăpânului casei pe la diferite treburi, cu multă osârdie. Din pricina asta şi văzându-l slăbit de boală, gospodarul îi ceru să rămână pe lângă casă, barem până a da colţul ierbii, că de acum bătea iarna la uşă.</p>
                  <p rend="justify">Mult s-a mai bucurat prefăcutul Sarsailă, căci de adevărat n-avea unde ierna, cu toată comoara pe care o furase. Acolo, în preajma munţilor, îi auzi pe oameni vorbind că tătarii pârjoliseră Ot Menedec-ul, cum jefuiră sfânta zidire şi dădură peste nişte oameni legaţi, care strigau după ajutor, cum i-au dezlegat de picioare şi i-au târât mai apoi ca robi în fundul Bugeacului. Nimeni nu scăpase, aşa că Sarsailă putea fi mulţumit, nemaifiind nici un martor al fărădelegilor sale. Ce-i drept, umbla zvonul că legarea celor scăpaţi de la monastire s-ar fi înfăptuit de către un călugăr răspopit, dar cum nimeni nu mai auzise de el, după năvala tătarilor, se zicea că va fi fost dus şi el rob ori va fi murit şi pizmaşii îl năpăstuiau degeaba.</p>
                  <p rend="justify">Toate acestea l-au făcut pe Sarsailă ca în primăvară, când începu a curge streaşina, să-şi ia ziua-bună de la gazdă, după ce nu-i pricinuise nici un rău, cum îi era năravul. Se zorea ca nu cumva apa Slănicului umflându-se de puhoaiele din martie să-i ducă cu vâltoarea şi comoara lui. Gospodarul îi umplu o traistă cu merinde, ba îi mai dădu şi nişte bani de drum, după care Sarsailă îşi luă smerit rămas bun, cu părere de rău că se desparte de asemenea oameni cumsecade. „Să te rogi pentru noi, taică!” îi strigase femeia, dându-i şi o boccea cu mere şi poame uscate.</p>
                  <p rend="justify">Pe ocolite, spre a nu-i lua careva urma, călugărul ajunse la copacul însemnat şi îşi află comoara neatinsă, aşa cum o pitise el din toamnă. Răsturnă desaga de bucatele grijuliei lui gazde şi o umplu cu odoarele mănăstirii, apoi săltând-o pe umăr se întoarse către asfinţit cu gândul să ajungă la Târgovişte, unde ca cetate de scaun se aflau destui zarafi dornici să-i cumpere marfa. Mai pe urmă, avea să vadă ce va face!</p>
                  <p rend="justify">Nu prea ţinea drumul mare, ci căuta să taie mai de-a dreptul către apa Teleajenului, ajungând astfel la „Hanul roşu”, cu gând să se odihnească şi el ca târgoveţii, căci acum îl ţinea punga. În desagă se aflau şi mulţi bani de aur, argint ori aramă, care păreau a fi mai vechi, dar tot s-ar fi putut cumpăra pe ei ce-ai fi poftit.</p>
                  <p rend="justify">Se aşeză mai întâi la masă, cerând o halcă de miel fript care-i plăcea nespus de mult şi o cană cu vin roşu de Buzău.</p>
                  <p rend="justify">Pe când se ospăta fără grijă, se pomeni de-o parte şi de alta cu doi călugări asemenea lui, dar parcă mai răpănoşi.</p>
                  <p rend="justify">—  Blagosloveşte, taică-părinte, rânjiră ei către Sarsailă, aşezându-se fără a-i cere încuviinţare.</p>
                  <p rend="justify">—  Domnul! răspunse acesta, molfăind o bucată de carne.</p>
                  <p rend="justify">—  Pribeag, frate, pribeag? întrebă unul.</p>
                  <p rend="justify">—  Ba nicidecum! se oţărî Sarsailă. Mă întorc acasă la „Dealu”.</p>
                  <p rend="justify">—  Barem strâns-ai ceva pomană? trase cu ochiul celălalt înspre desaga pe care n-o lăsase de lângă el.</p>
                  <p rend="justify">Văzându-i privirile lacome Sarsailă simţi o arsură în inimă şi, lăsând mâncarea, îşi trase odoarele aproape, de parcă s-ar fi temut să nu i le ia.</p>
                  <p rend="justify">—  Pe noi nu ne îmbii să îmbucăm ceva, că suntem lihniţi? se băgă în vorbă al doilea. Sfânta Scriptură zice că trebuie să dai şi celui ce n-are, mai cu seamă în cinul nostru monahicesc.</p>
                  <p rend="justify">—  Dar din dar se face rai! psalmodie cel ce părea mai curând tâlhar, după înfăţişarea lui.</p>
                  <p rend="justify">—  Aşa o fi, fraţilor, dar eu n-am ce vă da, că sunt sărac aşijderea vouă.</p>
                  <p rend="justify">Se ridică şi vru să plece, dar cei doi îl înşfăcară de mâini.</p>
                  <p rend="justify">—  Chiar aşa de zorit eşti să te întorci la chilia sfinţieitale? făcu „tâlharul” batjocoritor.</p>
                  <p rend="justify">—  Nici măcar nu ne arăţi ce pomană ai căpătat de pe la credincioşi, chiar dacă nu ne miluieşti şi pe noi? zise domol celălalt.</p>
                  <p rend="justify">Sarsailă se socoti pierdut, întrucât călugării îl ţineau zdravăn, iar unul scoase un cuţitoi de căsăpie şi-l puse pe masă.</p>
                  <p rend="justify">—  Mai stai, fratele nostru întru Hristos, şi nu ne lăsa în păcatul neştiinţei, că din asta se trage ispita. Hai, arată! stărui cel ce scosese cuţitul.</p>
               </div>
               <div type="div3">
                  <head>CALE TRUDNICĂ PRIN ARDEAL.</head>
                  <p rend="justify">Mai bine de două săptămâni încheiate i-au fost de trebuinţă lui Mihai spre a străbate munţii, până s-a văzut în chilia sfinţiei-sale Onofrei, popa de la biserica sfântului Nicolae din Şcheii Braşovului. Îi povesti de-amănuntul toate cele petrecute la Ot Menedec şi tare s-a mai întristat cinstitul preot auzind de groaznicul sfârşit al egumenului, cu care erau prieteni din tinereţe.</p>
                  <p rend="justify">—  Domnul să-l hodinească pe sărmanul Pamfilie, făcu el cu ochi înlăcrimaţi, după care împreunându-şi mâinile murmură o rugăciune. Mare păcat şi pagubă şi de sfânta monastire, dar aceea are să se facă iară, numai bieţii monahi n-au să mai învie, decât la dreapta judecată de apoi.</p>
                  <p rend="justify">—  Acum, că m-am văzut la mila sfinţiei-tale, taică părinte, aş pofti să mă îndrumi să ajung la Sătmar, că<hi rend="color(#000000)">…</hi>
                  </p>
                  <p rend="justify">—  Tocmai acolo?</p>
                  <p rend="justify">—  Vreau să intru în slujba domniei!</p>
                  <p rend="justify">—  Au domnia nu mai e la Iaşi ori la Bucureşti? Ce să caute la marginea ţării?! se miră popa.</p>
                  <p rend="justify">—  Eu gândesc să mă bag în oastea măriei-sale Radu-vodă Şerban, care-i pribeag pe acolo şi strânge oşteni cutezători să se întoarcă în ţară şi să-i alunge pe păgâni. Domnitorul ce-l avem nu are în cuget să se împotrivească turcilor.</p>
                  <p rend="justify">—  Dacă aşa ţi-i voia eu nu am nimic a spune. Însă, deşi tot prin ţară românească vei trece, drumul îi lung şi cu primejdii, că stăpânirea-i străină.</p>
                  <p rend="justify">—  Păi la noi nu-i asemenea?! zâmbi acru Mihai.</p>
                  <p rend="justify">—  Drept îi, fiule, şi de mă gândesc bine, ai judecat cu înţelepciune, aşa că te voi ajuta. Mai întâi am a-ţi da un tovarăş de drum, om vrednic şi cu voie-bună, cum îi de trebuinţă la cale lungă.</p>
                  <p rend="justify">—  Merge şi el la Sătmar?</p>
                  <p rend="justify">—  Ba numai până la Ciunga, în inima ţării, cam jumătate. Are să te însoţească destulă vreme, la bine şi la rău. Pe mai departe ai să te descurci cum ţi-o fi norocul, îl cheamă Florea Nicoară şi mergând cu el nu mai eşti străin de loc. În afară de aceasta, frate-său, Amosie, îi căpitan în oastea lui Radu-vodă Şerban şi ţi-a prinde bine.</p>
                  <p rend="justify">—  De ce nu spuseşi aşa de la început, taică-părinte?</p>
                  <p rend="justify">—  Hm! Ai lui de-acasă îl ţineau drept mort pe oştean şi feciorul ăsta venise aici să-i caute ciolanele la locul unde ar fi căzut, vrând să-i pună o cruce la căpătâi. Dar cum să-i afli oasele între atâta amar de oameni oare pieriră atunci la Moara de hârtie?</p>
                  <p rend="justify">—  Şi nu l-a găsit?</p>
                  <p rend="justify">—  Nu! A dat însă peste un fost ortac de-al lui şi acesta i-a spus că numai cu şase luni în urmă Amosie se afla la Sătmar, căpitan la Radu-vodă.</p>
                  <p rend="justify">—  Mă bucur pentru el şi ai lui.</p>
                  <p rend="justify">—  Să vezi că are să-ţi placă!</p>
                  <p rend="justify">Îl mai lămuri apoi preotul că Radu-vodă Şerban şi cu prietenul său, Hommonay, nu erau pe placul lui Bethlen şi că Mihai ar face bine de şi-ar ţine gura şi să nu-şi destăinuie la tot pasul ţinta pribegiei. Nici Florea nu avea să spună că fratele său mai mare se afla în oastea ce nu era pe placul principelui, şi astfel aveau să tacă amândoi.</p>
                  <p rend="justify">Popa trimise după ciungan şi acesta veni tot într-o fugă, neştiind de ce fusese chemat. Era un fecior cam mic de stat, cu obraji bucălaţi ca de copil şi numai zâmbet. Se părea că omul nu ştia să fie decât voios, oricât de mare necaz ar fi avut.</p>
                  <p rend="justify">—  Ziua bună! zise el şi se plecă să sărute mâna preotului.</p>
                  <p rend="justify">—  Şezi, fătul meu! îl îmbie acesta. Iată, feciorul aceste de faţă, Mihai ot Zamfireşti, îi din ţara muntenească, cum s-ar zice un frate de-ai nostru de peste munte, şi tare s-ar mai bucura să vă împrieteniţi şi să faceţi calea împreună.</p>
                  <p rend="justify">—  Meri la Ciunga? se bucură Florea.</p>
                  <p rend="justify">—  Din câte am priceput, pe acolo mi-i drumul către Sătmar.</p>
                  <p rend="justify">—  No, atunci să ne luăm rămas-bun, că eu tare-s dornic să duc vestea cea bună la noi acasă!</p>
                  <p rend="justify">—  Mergeţi cu Domnul, fiii mei, şi să aveţi parte de noroc, blagoslovi părintele Onofrei, petrecându-i până-n pragul casei.</p>
                  <p rend="justify">Cu toate acestea aproape o săptămână au mai întârziat pe la poalele Tâmpei, după care apucară drumul către cetatea Făgăraşului. Aveau a trece prin munţi şi peste ape, mai cu seamă Oltul, de care tare s-a mai minunat Florea, aflând că şi peste munte tot aşa-i spune.</p>
                  <p rend="justify">—  Ţara asta una-i! zise el cu încântare. Oriunde meri, dai de români!</p>
                  <p rend="justify">—  Pentru aceea vrut-a şi marele voievod Mihai, fie-i ţărâna uşoară, să ne strângă pe toţi laolaltă.</p>
                  <p rend="justify">Aşa începură a povesti despre vremurile când ei erau copii şi cum se mai bucuraseră atunci, cu mic cu mare, de înfăptuirea ţării tuturor celor de un neam şi o lege, sub viteazul principe. Apoi veni vorba şi despre Zamfireşti, satul de obârşie al flăcăului pornit să intre ca oştean în slujba domniei. „Eu ce să-ţi spun? O aşezare mai de câmpie pe la marginea ţării Buzaelor, cu case dosite de vreme viforoasă, dar şi de duşmani, că prea ne calcă cine vrea şi cine nu. Oamenii muncesc pe moşia boierului, ca şi pe la voi, numai că neamul meu se trage din moşneni şi suntem slobozi. Taica s-a dus la oaste pe când abia se însurase şi a rămas apoi prin mlaştinile Neajlovului, la Călugăreni, iar eu crescui singur cu biata maică-mea, care se stinse anul trecut, de boală şi inimă rea”. Îi mai povesti şi despre năvala tătarilor şi la rândul său Florea deplânse vremile cumplite ce apucaseră, măcar că pe la ei prin Ciunga necazurile păreau a fi mai mici.</p>
                  <p rend="justify">„Ar fi destulă câmpie în tata valea Murăşului, până hăt-departe, unde se ridică dealurile şi mai înapoia lor se văd munţii, numai că la noi îi deal şi pădure şi nu prea avem destul pământ, iar domnul conte Teleky de la Uioara nu se mai satură şi apucă tot ce desfacem noi de la pădure.” „Abia aştept să mă văd în frumosul tău sat!” Aşa îşi treceau vremea cei doi flăcăi, poposind pe la hanuri ori pe la case de gospodari, unde dădeau bucuroşi câte o mină de ajutor la strânsul bucatelor, după care porneau mai departe. Poate că n-ar fi zăbovit atâta, dar şi caii aveau trebuinţă de hodină, iar tinerii lor stăpâni îi cruţau ca pe nişte prieteni credincioşi.</p>
                  <p rend="justify">Dacă îi iscodea careva în cale, răspundeau că fuseseră cu neguţătorie la Braşău şi nici vorbă să mai pomenească de Sătmar ori de Amosie. Totuşi, de cum trecuseră de Sibiu se răspândi vestea cum că oştirea lui Hommonay ar fu cuprins cetatea Bălgradului, apoi că prinţul l-ar fi pus pe fugă, însă nu izbutise a-l alunga din Turda. Florea se bucura, neavând de unde şti că totul fusese o minciună scornită încă din vară, de către frumoasa contesă Rozsnyai. Nimic nu se întâmplase, dar gura lumii lăţeşte întotdeauna zvonul. Mihai nădăjduia că odată cu Hommonay se va fi aflând şi Radu-vodă Şerban, scurtându-i în acest fel calea, însă cu cât se apropiau de Sebeş tot mai rar se auzea asemenea scorneală.</p>
                  <p rend="justify">—  Tăt la mine avem să merem! zise Florea, căutând să-i mai alunge îngrijorarea celuilalt.</p>
                  <p rend="justify">—  Dar eu nu vreau să mă prindă iarna-n drum.</p>
                  <p rend="justify">—  Nu-i bai, că lemne de foc avem, har domnului, şi avem şi dealuri să ne dăm cu sania<hi rend="color(#000000)">…</hi>
                  </p>
                  <p rend="justify">—  Până atunci eu zic să poposim peste noapte la hanul ce se zăreşte colo, în cale, fiindcă bidiviul meu nu cred să mă mai poată duce după atâtea suişuri şi coborâşuri. De-am fi luat-o drept prin pădure, ar fi fost mai bine, numai că lotrii…</p>
                  <p rend="justify">—  Prin părţile săseşti n-ai să întâlneşti lotri.</p>
                  <p rend="justify">—  Bine ar fi să fie precum zici, cu toate că nu cred să fie ţară fără tâlhari de codru.</p>
                  <p rend="justify">Ajungând la hanul „Colţul de mistreţ”, Florea ceru odaia pe care o avusese trecând prin acelaşi loc, dar hangiul se prefăcea a nu-l ţine minte.</p>
                  <p rend="justify">—  Vândut-ai ceva la Braşău? întrebă namila de sas.</p>
                  <p rend="justify">—  Vândut!</p>
                  <p rend="justify">—  Gutt, sehr gutt, făcu hangiul mulţumit. Ia poftiţi! îi îmbie frecându-şi palmele.</p>
                  <p rend="justify">Lui Florea i se păru ciudată purtarea neamţului, care se schimbase deodată.</p>
                  <p rend="justify">—  Crede că ai vândut ceva de preţ la Braşov şi că eşti plin de bani, zise Mihai zâmbind. Aşa-s neguţătorii pretutindeni, dacă ai parale eşti cineva, de nu… valea!</p>
                  <p rend="justify">Se ospătară, dar nu chiar cu toate câte ar fi poftit hangiul să le bage pe gâtlej şi după ce-şi rânduiră fugarii se aşternură la hodină binemeritată, că tare mai fusese greu drumul până aici.</p>
                  <p rend="justify">În zori se sculară la cel dintâi cântat al cocoşilor, cum stă bine călătorilor, dar când să plătească<hi rend="color(#000000)">…</hi>  ia banii de unde nu-s!</p>
                  <p rend="justify">—  Nu-i bai! făcu hangiul. Rămân caii zălog până aveţi să aduceţi banii. De unde să ştiu că sunteţi calici?</p>
                  <p rend="justify">—  Tacă-ţi gura, jupâne! se răsti Mihai, dând să-şi potrivească spada şi abia atunci îşi dădu seama că n-o mai avea.</p>
                  <p rend="justify">—  Domol, oştene, se încruntă hangiul. Şezi blând de nu vrei să-ţi moi oasele! Te găzduiesc, te ospătez şi vrei să pleci fără a plăti? Unde te crezi? Vă ştiu eu pe voi, haimanalelor, dar cu mine nu vă merge!</p>
                  <p rend="justify">Mihai simţi că-i zvâcneşte sângele în tâmple şi fără a se mai gândi că hangiul era cu un cap mai înalt decât el, dar şi mai vânjos, se repezi cu pumnii asupra lui. Florea rămase o clipă descumpănit, dar mai apoi înşfăcă o bâtă ce-i veni la îndemână şi sări în ajutorul prietenului său, fără a mai socoti de partea cui era dreptatea. Hangiul îl pocni pe Mihai cu pumnul în moalele capului, dându-l de-a rostogolul, după care smulse băţul din mâna lui Florea şi i-l întoarse pe spinare.</p>
                  <p rend="justify">—  No, dacă bătaie vreţi, măi feciori, asta să căpătaţi! şi începu a le căra la picioare în coaste, până cei doi căzură în nesimţire.</p>
                  <p rend="justify">—  Dar ce ai cu ei jupâne? auzi el o voce subţire în spatele său.</p>
                  <p rend="justify">—  Ia, nişte coate-goale, care or mâncat şi beut la mine, dar bani de plată, ioc! Eu zis-am că nu-i bai, numai să lase caii zălog şi să aducă ce mi se cuvine, dar ei or sărit să mă bată. No, las’ că datu-le-am lor să mă taie minte!</p>
                  <p rend="justify">În furia lui, hangiul şi-a descărcat obida fără a mai lua seama cu cine vorbeşte, dar când văzu că avea în faţă un necunoscut, în veşminte cam sărăcăcioase, se răsti şi la el:</p>
                  <p rend="justify">—  Dar domnia-ta ce treabă ai?</p>
                  <p rend="justify">—  Apăi, dacă nu ţi-e cu supărare, îi cunosc pe feciorii ăştia, că-s de la noi din sat şi ţi-oi da eu plata în locul lor.</p>
                  <p rend="justify">—  Cum să mă supăr, dacă-mi dai dreptul meu? Iacă, dă zece zloţi şi slobod eşti a-i lua cu mârţoagele lor cu tot!</p>
                  <p rend="justify">Omul plăti fără tocmeală, după care aburcă în şa pe fiecare şi cum cei doi încă nu-şi veniseră în fire fură legaţi zdravăn pe sub burta calului.</p>
                  <p rend="justify">Când hanul nu se mai zări în urmă, străinul părăsi drumeagul ce intra în lunca Sebeşului şi opri în dreptul unui tufiş. Descălecă şi scoase de acolo cele două spade ale tinerilor, dar şi pungile lor, după care o porni la trap mai departe. Cum ajunse în marginea târgului Sebeş, opri încetişor şi mai cătă o dată la cei doi, apoi îi pocni pe rând în cap cu mânerul spadei, leac fără greş dacă voiai să faci pe cineva să doarmă cât mai mult. Cu băgare de seamă îi trase de pe cal, dezlegându-i, şi-i aşeză în marginea drumului. Isprava făcută, se urcă în şa şi porni prin târg trăgând şi cei doi cai după el.</p>
                  <p rend="justify">Cel dintâi deschise ochii Mihai, care privi buimac, împrejur şi zărindu-şi tovarăşul alături îi dădu ghiont să-l trezească.</p>
                  <p rend="justify">—  Scoală, Floreo, c-am dormit prea mult!</p>
                  <p rend="justify">Vru să se ridice dar simţi o durere ascuţită în coaste, făcându-l să-şi aducă aminte de cele petrecute.</p>
                  <p rend="justify">—  Al dracului sas! icni şi Florea. Ne dovedi pe amândoi, blăstămatul!</p>
                  <p rend="justify">—  Ba ne-a mai şi jefuit, în ţara în care spuneai că nu sunt tâlhari de codru. Se vede că aici locuiesc pe la hanuri lotrii cei de soi.</p>
                  <p rend="justify">—  Batăr de ne lăsa caii, oftă Florea, că mult n-am mai fi avut până acasă, dar aşa<hi rend="color(#000000)">…</hi>
                  </p>
                  <p rend="justify">—  Dar unde-om fi? Pare un oraş şi chiar destul de mare. Uite mai la vale o poartă. Hai într-acolo!</p>
                  <p rend="justify">Nimeni nu-i întrebă de unde veneau, dar nici ei nu spuseră nimic, de teamă că nu vor fi lăsaţi să intre. De altfel, fiind vremea amiezii şi destul de cald, locuitorii se cam trăseseră prin casele lor.</p>
                  <p rend="justify">—  Măi fecior! strigă Florea către un băieţel ce se juca de unul singur. Cum te cheamă?</p>
                  <p rend="justify">—  Hanţ!</p>
                  <p rend="justify">—  Dar satul vostru?</p>
                  <p rend="justify">—  Sebeş, pe limba voastră, şi să ştii că nu-i sat, ci oraş, se fuduli copilul.</p>
                  <p rend="justify">—  No, rogu-mă de iertare! făcu Florea de parcă-ar fi vorbit cu un om în toată firea. Fă bine şi arată-ne unde-i primăria, că am ceva a-i spune domnului burgmistru.</p>
                  <p rend="justify">—  Herr Muller chiar mai înainte se ducea acolo! arătă băiatul spre o casă mare şi frumoasă.</p>
                  <p rend="justify">—  Văzuşi ce bine vorbea româneşte? se miră Mihai, privind în urma lui Hanţ. Ar fi trebuit să-l răsplătim.</p>
                  <p rend="justify">—  Pe la ei nu se prea obişnuieşte.</p>
                  <p rend="justify">—  Ba să fi vrut şi n-am fi putut!</p>
                  <p rend="justify">—  Hă, hă, hă! râse Florea, de parcă ar fi fost fericit că nu mai aveau leţcaie. Că vorbeşte româneşte nu-i mare lucru, fiindcă toţi saşii şi chiar ungurii cunosc limba celor mai mulţi. Ardealul doară-i tot ţară românească!</p>
                  <p rend="justify">Ajunseră şi la herr Muller, care se cruci auzind de fapta hangiului şi puse la îndoială plângerea lor.</p>
                  <p rend="justify">—  Herman, de la „Colţul de mistreţ”? De necrezut! Poate l-aţi mâniat şi, cum îi aprig la supărare, nu zic că nu v-o fi atins vreo două, dar să vă fure, nici vorbă!</p>
                  <p rend="justify">—  Poate că nu chiar el, i-o fi pus pe alţii<hi rend="color(#000000)">…</hi>  încercă Mihai să-l înduplece, dar burgmeisterul nu-i îngădui.</p>
                  <p rend="justify">—  Vom face după dreptate şi o să-l chemăm şi pe Herman să vedem ce va zice. Voi rămâneţi în oraş şi o să plătiţi hrana şi somnul mai pe urmă.</p>
                  <p rend="justify">Cu ţidula iscălită de primar, cei doi fură găzduiţi la un han, urmând a nu părăsi oraşul până nu s-o judeca pricina. Au mai trecut însă încă două zile până să se înfăţişeze hangiul, mânios nevoie mare şi de învinuire, dar şi de faptul că-l trăseseră de la treburile lui. Povesti întâmplarea cu străinul care zicea că-i cunoaşte, plătind în locul lor, şi spuse cum arăta.</p>
                  <p rend="justify">—  Acela va fi fost hoţul şi ţi-a dat chiar din banii lor! zise primarul. Trebuie cătat degrabă!</p>
                  <p rend="justify">—  Dar cum să-i mai luăm urma, câtă vreme el îi călare pe trei cai iar noi pe jos? făcu Florea înciudat.</p>
                  <p rend="justify">—  Păi voi nici că puteţi pleca până nu vă socotiţi la hanul de aici! hotărî Muller.</p>
                  <p rend="justify">—  No, alta acum! zise Florea. Poate că din han în han, tot rămânând datornici, ajunge-vom la Aiud, unde am ceva neamuri şi or da ei pentru noi.</p>
                  <p rend="justify">—  N-aveţi trebuinţă a merge tot aşa, răspunse primarul. Legea spune că cine-i dator să fie ţinut la temniţă, şi noi avem aşa ceva.</p>
                  <p rend="justify">—  Mulţam de aşa găzduire! se răţoi Florea. Că doar noi avem bani acasă, numai să afle tata şi minteni se ţâpă careva cu banii ăia!</p>
                  <p rend="justify">—  Asta ai să şi faci! spuse herr Muller. Rămâneţi până or veni banii, pe urmă mereţi în treaba voastră.</p>
                  <p rend="justify">—  Şi cum să-i dau de ştire lui tata? se nedumeri Florea.</p>
                  <p rend="justify">—  Trimiţi carte.</p>
                  <p rend="justify">—  Domnule burgmistru, se băgă şi Mihai în vorbă. Nu s-ar putea să rămân eu zălog şi să se ducă el acasă?</p>
                  <p rend="justify">—  Numai să fim înţeleşi, dacă noi se întoarce faci şi zilele lui de temniţa!</p>
                  <p rend="justify">—  Auzi vorbă! sări Florea. Cum să nu mai vin?! Dar mai bine să adaste tot la han, că i-oi plăti cât o cere, să nu zacă la beci.</p>
                  <p rend="justify">—  Nu se poate. Legea-i musai să se facă!</p>
                  <p rend="justify">Nemaiavând încotro, Mihai se lăsă dus la închisoarea datornicilor, dar după numai patru zile Florea se întoarse cu banii.</p>
                  <p rend="justify">—  Am dat la Bălgrad peste un frate de-al mamei care vânduse ceva sare şi el mi i-o dat, zise acesta îmbrăţişându-şi prietenul.</p>
                  <p rend="justify">—  Dar eu cum am să mă plătesc faţă de tine, frate? Că am rămas lefter<hi rend="color(#000000)">…</hi>
                  </p>
                  <p rend="justify">—  Nu-i bai, când îi avea mi-i da! Ş-apoi tu n-ai făcut temniţă şi pentru mine?</p>
                  <p rend="justify">—  Ei, că doar n-ai adus şi cai?! Ai cui îs?</p>
                  <p rend="justify">—  I-o tocmit moşu pentru noi, că tare s-o mai bucurat aflând că Amosie trăieşte şi s-o înduioşat de păţania noastră.</p>
                  <p rend="justify">—  Ce bun la suflet eşti, Floreo dragă!</p>
                  <p rend="justify">—  Aşa-i tăt neamu nostru! râse cu voioşie flăcăul.</p>
                  <p rend="justify">La Bălgrad ajunseră curând, nefiind departe, dar nici nu mai aveau poftă de zăbavă, voiau numai să-l caute pe darnicul unchi. Cum acesta plecase nu de mult, socotiră să-l ajungă din urmă şi o şi apucară spre Teiuş.</p>
                  <p rend="justify">—  Stai! porunci deodată Mihai, strunindu-şi calul.</p>
                  <p rend="justify">—  Ce-i?!</p>
                  <p rend="justify">—  Vezi neguţătorul acela de colo? Nu cumva spada de la şold<hi rend="color(#000000)">…</hi>
                  </p>
                  <p rend="justify">—  Ba îi chiar a mea! răspunse pe dată Florea, vrând să se repeadă asupra hoţului.</p>
                  <p rend="justify">—  Nu! îl ţinu Mihai. Nu avem cum dovedi şi poate că o va fi cumpărat de la cineva. Să nu ne mai facem pricină cu legea!</p>
                  <p rend="justify">—  Ai dreptate, dar de-l scăpăm din ochi nu-l mai prindem.</p>
                  <p rend="justify">—  Să-l întrebăm cu frumosul.</p>
                  <p rend="justify">—  Mai bine să ne ţinem de urma lui, poate dăm şi de cai.</p>
                  <p rend="justify">—  Şi aşa-i bine!</p>
                  <p rend="justify">Pierdură întreaga zi ţinându-se de el, căci abia pe seară intră într-o gospodărie. Se uitară prin crăpăturile gardului, dar nu zăriră nici un cal.</p>
                  <p rend="justify">—  O fi în grajd! şopti Mihai.</p>
                  <p rend="justify">—  Sărim gardul?</p>
                  <p rend="justify">—  Nu! Să iscodim prin vecini!</p>
                  <p rend="justify">N-apucară să plece că se pomeniră cu un bărbat care, văzând pe cei doi iscodind în curte, îi întrebă:</p>
                  <p rend="justify">—  Pă cine cătaţi, ficiori?</p>
                  <p rend="justify">Era chiar stăpânul casei şi Florea îi povesti ce pătimiseră şi că ar fi poftit să-l întrebe pe cel ce-i purta spada de unde o are, dar nu cuteza, să nu-l mânie.</p>
                  <p rend="justify">—  Se cam potriveşte, feţii mei, răspunse omul. Chiar în acea zi o venit la mine cu trei cai şi s-o rugat de găzduire.</p>
                  <p rend="justify">—  Şi unde-s?</p>
                  <p rend="justify">—  Pe doi îi va fi vândut, că numai unul e în şopru.</p>
                  <p rend="justify">—  Nu încape vorbă că ăsta-i hoţul.</p>
                  <p rend="justify">—  Iar noi îl făcurăm vinovat pe neamţ!</p>
                  <p rend="justify">—  Pentru asta, ne-am luat plata…</p>
                  <p rend="justify">Râseră toţi trei, de parcă ar fi stat la snoave în poartă şi nu cu o treabă încurcată.</p>
                  <p rend="justify">—  Baciule, nu ni-i ajuta să-l dovedim pe hoţ? întrebă Florea.</p>
                  <p rend="justify">—  Ba vă ajut, dar cum să fac?</p>
                  <p rend="justify">—  Îngăduie-ne să venim la noapte peste el şi să n-ai grijă, că n-om face moarte de om, dar o ţârucă tot i-om înmuia oasele.</p>
                  <p rend="justify">—  Măcar atât cât ne-a făcut-o şi nouă afurisitul de sas<hi rend="color(#000000)">…</hi>
                  </p>
                  <p rend="justify">—  Deh, ştiu şi eu<hi rend="color(#000000)">…</hi>  Dar dacă n-o fi el hibaşul?</p>
                  <p rend="justify">—  Fii liniştit, că de pomană nu-l batem! răspunse ciunganul.</p>
                  <p rend="justify">Vrând-nevrând, trebuiră să mai întârzie pe la o cârciumă, numai bine că mai prinseră curaj, iar pe când străjerii cetăţii vesteau miezul nopţii se strecurară pe uliţe până la casa gospodarului.</p>
                  <p rend="justify">—  S-o culcat mai devreme zicând că-i frânt de osteneală, le şopti stăpânul casei arătându-le odaia unde dormea străinul şi îndemnându-i să meargă pe vârfuri.</p>
                  <p rend="justify">—  Să năvălim peste el! propuse Mihai.</p>
                  <p rend="justify">—  Ba nu, că de-o fi zăvorât pe dinăuntru sare pe fereastră. Merem tiptil, să nu ne simtă, şi când om fi lângă el îi proptim cuţitu şi-l întrebăm! hotărî Florea.</p>
                  <p rend="justify">—  Bine! încuviinţă Mihai şi-l lăsă pe Florea în faţă.</p>
                  <p rend="justify">Deschiseră încetişor uşa, gospodarul rămânând pe dinafară, dar nu plecă, să nu cumva să facă vreo prostie cei doi, de nu era vinovat oaspetele său. Chiar şi aşa, trebuia prins şi dat în seama legii, nu să-şi facă singuri dreptate.</p>
                  <p rend="justify">Tinerii se strecurară de-o parte şi de alta a patului, unde pe întuneric se ghicea forma adormitului. La un semn, se repeziră deodată!</p>
                  <p rend="justify">—  Şazi blând şi nu mişca! răcni Florea, căutând să-i cuprindă beregata.</p>
                  <p rend="justify">Răscoli tot aşternutul, împrăştiindu-l pe podea, dar pe hoţ ia-l de unde nu-i<hi rend="color(#000000)">…</hi>
                  </p>
                  <p rend="justify">—  Tune dracu-n el, c-o fugit! Precesta lui de hoţ!</p>
               </div>
               <div type="div3">
                  <head>ORAŞUL DE AUR.</head>
                  <p rend="justify">Pe aici trecea calea lui Gaşpar Grazziani spre domnia Moldovei, iar a lui Marcu din Borlova spre împovărătoarea slujbă a domniei<hi rend="color(#000000)">…</hi>
                  </p>
                  <p rend="justify">Solul padişahului şi-a făcut intrarea cu mare pohfală în cetatea împăratului creştin, Marcu ţinându-i-se în preajmă, ca cel dintâi sfetnic, şi numai după aceea Kerim-efendi, alaybeyul spahiilor. Încă de la Buda, Grazziani năimise meşteri muzicanţi cu meterhaneaua, care mergeau în fruntea alaiului, spărgând urechile privitorilor mai curioşi.</p>
                  <p rend="justify">La curte, în palatul de pe colina ce străjuia Vâltsva, solul a fost primit cu multă cinste şi numai chiar majestatea-sa împăratul era lipsă, dar fără de voie, nefiind în oraş. Ceilalţi se înghesuiau care mai de care să-l privească pe tânărul creştin, om de mare încredere al sultanului, căci, deşi sosiră şi alţi turci mai înainte, toţi erau sub ascultarea lui.</p>
                  <p rend="justify">Dregătorii otomani îi făcură temenele ca unui bey ce era; dar mai cu osebire aflând că ghiaurul era tare îndrăgit de sultan pentru faptele sale. Când îl trimisese pe tânărul Pera cu solie în Croaţia, îi poruncise să ajungă până în Toscana, la Livorno, şi să împrumute bani grei de la bunul său prieten Giovanni Amati, spre a răscumpăra un mare număr de robi turci, unii dintre ei rude cu sultanul. Şi pe toţi i-a dus Pera la Stambul, unde i-a slobozit în numele lui Grazziani. În acest fel îşi căpătase mare faimă, dar şi bunăvoinţa Porţii pentru stăpânirea Moldovei.</p>
                  <p rend="justify">Marcu, în schimb, deşi înveşmântat asemenea curtenilor împăratului, nu se simţea în largul său. Spunea pretutindeni că-i bănăţean din Borlova, dar nimeni nu auzise pe aici de Banat, ba zicându-se despre el, ca şi despre stăpânul său, că ar fi ein Krabatt, adică un croat, fiindcă între ei vorbeau sârbeşte. „Lasă, prietene, nu te mâhni dintr-atâta, căuta să-l mângâie Gaşpar. Avem să facem din tot pământul românesc o ţară de care să ştie străinii şi mai cu seamă să se teamă a se amesteca în viaţa ei! Atunci Banatul tău are să strălucească în frunte!” „Aşa va fi, dar când? Că tare greu se mai făptuieşte!” Însă orice îndoială se spulbera pe dată, şi Marcu era hotărât să-şi urmeze domnul până-n pânzele albe.</p>
                  <p rend="justify">Toamna întârzia pe uliţele Oraşului de Aur, făcându-l şi mai strălucitor. Într-una din zile ieşiră amândoi din palatul vechilor regi ai Boemiei în vestita „uliţă de aur” plină cu tot felul de dughene.</p>
                  <p rend="justify">Sper să nu ne apuce omătul pe aici şi să facem cât mai curând calea întoarsă<hi rend="color(#000000)">…</hi>  zise Grazziani îngândurat.</p>
                  <p rend="justify">—  Acasă?</p>
                  <p rend="justify">—  Vezi-bine, numai că drumul trece prin Stambul, iar casa fi-va la Iaşi!</p>
                  <p rend="justify">—  Şi eu oare credeam că ne întoarcem prin Ardeal<hi rend="color(#000000)">…</hi>
                  </p>
                  <p rend="justify">—  Ştii bine că prietenul Bethlen m-ar ţine bucuros la prinsoare, cât îs eu de trimis al padişahului. Am nevoie să fiu la Stambul cât mai curând cu putinţă, dar şi pe la Silistra<hi rend="color(#000000)">…</hi>
                  </p>
                  <p rend="justify">—  La Silistra?</p>
                  <p rend="justify">—  Acolo se fac domnii ţărilor române, la Iskender-paşa! Că aşa ajunse bietul popor de stirpe romană<hi rend="color(#000000)">…</hi>
                  </p>
                  <p rend="justify">Rămaseră o vreme tăcuţi, privind spre casele ce fumegau prin hogeacurile înalte, măcar că încă nu venise frigul.</p>
                  <p rend="justify">—  Măria-ta! zise deodată Marcu. Aş cere îngăduinţa să mă reped acasă, unde n-am apucat a ajunge de atâta amar de vreme. Pe urmă, te-oi ajunge la Iaşi!</p>
                  <p rend="justify">—  Hm! Şi vrei să treci prin Bălgrad, de bună-seamă?</p>
                  <p rend="justify">—  Aş minţi să zic nu, dar tot spre Banat m-oi îndrepta.</p>
                  <p rend="justify">—  Prea-bine! veni în cele din urmă încuviinţarea. Să ştii însă că nu te dezleg de slujba domniei, aşa că îţi poruncesc să cauţi şi să-mi aduci bănăţeni de-ai tăi care vor să se bată contra turcilor în oastea domniei mele, cu plată.</p>
                  <p rend="justify">—  Ţi-aş aduce cu miile, măria-ta, că s-ar ridica tot Banatul, fără nici o simbrie, auzind că se încumetă careva să ne izbăvească de păgânătate.</p>
                  <p rend="justify">—  Pentru început nu am trebuinţă de toţi. Ştim că strămoşii voştri au fost cei dintâi care s-au împotrivit romanilor în acea parte a Daciei şi nu mă-ndoiesc că vor sta şi acum în frunte, dar toate cu socoteală şi la vremea lor.</p>
                  <p rend="justify">Trecură agale pe lângă măreaţa biserică a sfântului Mikolaj, sucindu-şi grumajii către uriaşele clopote de bronz care vesteau ceasul rugăciunii şi arareori primejdia năvălirii străine, ca prin alte părţi ale împărăţiei. Păşiră mai departe pe podul aruncat peste Vâltava, vechi, din vremea bătrânului crai Carol, de unde i se trăgea şi numele, dar apa nu li se părea de luat în seamă, după ce trecuseră Tisa şi Dunărea. Oricum, oraşul era cu adevărat împărătesc, de neasemuit cu uliţele murdare ale Stambulului.</p>
                  <p rend="justify">—  Ştii ce, Marcule? Am o poftă nebună să hoinăresc prin această lume pestriţă a oraşului, înveşmântat asemenea lor, măcar că nu-i pricep ce vorbesc şi ce gândesc.</p>
                  <p rend="justify">—  Nu se cade, măria-ta! Ce vor zice curtenii dacă află?</p>
                  <p rend="justify">—  Tocmai pentru aceea, în taină cât mai desăvârşită! Tu mâine pleci şi eu o zi mai apoi, deci asta ar fi cea de pe urmă noapte pe care avem s-o mai petrecem împreună aici. Nu ne vom încăiera ca la Buda, ci ne vom deda dragostei, cu nişte fete de rând!</p>
                  <p rend="justify">Cu toată împotrivirea, Marcu fu silit până la urmă să se plece şi să-i facă hatârul, după ce făcură nişte socoteli băneşti şi încheiară anume înscrisuri pe care oşteanul şi le cusu în căptuşeala contăşului. Mai capătă şi o pungă cu nestemate şi ducaţi veneţieni, pe care îi dosi asemenea, hotărât fiind să-şi ia haina cu el, iar cum tot avea să plece a doua zi în zori nu mai ţinu nici odaia la „Cerbul de Aur”.</p>
                  <p rend="justify">—  Eu am să fiu găzduit mâine la curte, că vine împăratul, şi n-o să ne mai întâlnim decât la Iaşi. Aşa că suntem înţeleşi<hi rend="color(#000000)">…</hi>  vel-spătare Marcu Iancovici!</p>
                  <p rend="justify">—  Oo<hi rend="color(#000000)">…</hi>  Nu! Nu! E prea mult! bâigui oşteanul, luat pe nepregătite. Eu, Marcu din Borlova<hi rend="color(#000000)">…</hi>
                  </p>
                  <p rend="justify">—  Ştiu! Feciorul cnezului Iancu<hi rend="color(#000000)">…</hi>  adică Iancovici! Obârşia ta nu-i cu nimic mai prejos de a boierilor moldoveni, fii fără grijă! De altfel pe hrisovul de divănire voi pune cea dintâi pecete, când ne vom întâlni. Să nu uiţi, boier Iancovici! Şi cu asta gata, hai să mergem!</p>
                  <p rend="justify">Grazziani se înveşmântă ca un negustoraş oarecare, iar Marcu îşi îmbrăcă vechile lui straie de drum, având grijă de preţiosul său contăş.</p>
                  <p rend="justify">—  Făgăduiesc să fie cea de pe urmă dată şi n-ai de ce să fii îngrijorat. Nu se va mai întâmpla cu domnul Moldovei şi cu vel-spătarul său, dar până atunci suntem doi drumeţi prin Oraşul de Aur. Haide!</p>
                  <p rend="justify">Începură să colinde de la vestita cârciumă din faţa primăriei, după ce mai întâi s-au minunat de cei doisprezece apostoli ce se perindau prin turla bisericii când băteau ceasurile, făcură nişte ocoluri şi spre margini, pe uliţe mai sărace şi mai puţin strălucitoare, şi se înapoiară în preajma frumosului pod de peste Vâltava, unde dădură peste o cârciumă cu fete neasemuit de frumoase.</p>
                  <p rend="justify">—  Aici vom poposi, Marcule, şi de-o fi să mai întârziem unul dintre noi tot ne-om vedea dimineaţă!</p>
                  <p rend="justify">Această despărţire îi mai rămăsese în minte proaspătului vel-spătar când îşi deschise ochii a doua zi. Capul îi cântărea vreo câteva ocale şi simţea o apăsare pe umărul stâng, cel care-i fusese rănit în încăierarea de la Buda. Cu greu îşi aminti că fusese tras pe nişte scări şi trântit în pat, pare-se chiar de o codană bălaie, şi doar nu băuse peste fire! Morlacul se ridicase mai zorit, cu o altă fetişcană, şi de atunci nu s-a mai întors<hi rend="color(#000000)">…</hi>  „Vai de mine, trebuia să fiu pe drum” sări el ca ars şi cu amândouă mâinile se întinse după veşminte. Se opri însă înmărmurit, căci pipăindu-şi căptuşeala contăşului dădu peste o tăietură largă şi<hi rend="color(#000000)">…</hi>  nici urmă de bani ori înscrisuri. Nici în ascunzătoarea nestematelor nu mai era nimic şi nici în brâul de piele, dar parcă toate astea n-ar fi fost îndeajuns, nici spada nu mai era. Scoase un răcnet de furie şi trăgându-şi nădragii se aruncă pe uşă. Numai că pe dată se iviră vreo doi haidamaci cu nişte ciomege şi începură a-i croi care pe unde apuca. O lovitură în moalele capului îl făcu să se prăbuşească zdreanţă la podea<hi rend="color(#000000)">…</hi>  apoi totul i se întunecă în faţa ochilor.</p>
                  <p rend="justify">Pentru a doua oară într-un timp atât de scurt, Marcu îşi săltă pleoapele pomenindu-se în loc necunoscut. Era mai mult dezbrăcat decât îmbrăcat, dar nici o fiică a Evei nu se afla în preajmă-i, ci numai nişte bălării uscate, care-l ascundeau vederii trecătorilor. Îşi dădu seama că se află pe malul unui râu, căci susurul apei se auzea nu departe. Era vânăt de frig, dar parcă toate mădularele îl trăgeau la somn. Zărind în apropiere podul care-i plăcuse atât de mult, nu-i fu greu să priceapă că fusese aruncat în apă şi numai norocul făcuse să se proptească în margine. Se îngrijoră de Grazziani, să nu fi avut parte de o soartă mai haină, apoi îi trecu prin minte un gând ciudat: „Nu cumva el să fi voit să se scape de mine?!” I se păru prea crudă asemenea faptă, căci morlacul se dovedise un bun prieten până acum. „De bună-seamă că mă caută!” se încurajă singur. „Dar, ştiindu-mă plecat poate nici că se va mai gândi la mine!” se cutremură el apoi. Încercă să se târască mai la vedere strigând după ajutor, dar ceea ce el credea că sunt răcnete abia se auzeau ca uşoare gemete de om sfârşit. O veşnicie i se păru până când o mână miloasă îi mângâie fruntea, zicându-i ceva pe limba localnicilor. Îl acoperi cu o haină petecită, apoi îl târî cu destulă greutate până la bojdeuca lui. Era un lucrător nevoiaş, cu o puzderie de copii zbârciţi ca şi mama lor, vădindu-se că nu mâncau în toate zilele din săptămână.</p>
                  <p rend="justify">Dragostea cu care a fost îngrijit, dar mai cu seamă vigoarea tinereţii au biruit asupra bolii şi în două-trei săptămâni Marcu se puse pe picioare. Nici nu-l răbda inima să stea mai mult pe capul unor oameni sărmani şi la plecare îşi jură că n-avea să-i uite şi-o să le răsplătească bunătatea, scăpându-i de sărăcie.</p>
                  <p rend="justify">Din păcate acum era mai lipsit decât ei şi primul lui gând fu să dea de urma lui Grazziani. Sufla un vânt rece şi fulgi de zăpadă alergau nebuneşte prin văzduh, dar zadarnic încercă să se mai acopere cu zdreanţa de pe el. Aşa cum arăta, nu fu îngăduit nici în curtea hanului „Cerbul de aur”, necum să mai stea careva de vorbă cu el. Ba un rândaş se răsti arătându-i uliţa. Deznădăjduit, se sprijini de un chervan ca să nu-i vie ameţeala de foame. Şi de-a dreptul crezu că visează, desluşind o voce venită parcă de pe tărâmuri de basm.</p>
                  <p rend="justify">—  Bre, Marine, ia vezi să nu fure haimanaua aia cevaşilea de pe la căruţă!</p>
                  <p rend="justify">Lacrimi mari îi umeziră ochii, când auzi dulcea limbă pe care o deprinsese încă de la sânul mamei. Simţi un nod în gât şi abia izbuti să îngăime:</p>
                  <p rend="justify">—  Fraţilor<hi rend="color(#000000)">…</hi>!</p>
               </div>
               <div type="div3">
                  <head>OAMENI ŞI FIARE.</head>
                  <p rend="justify">Către sfârşitul iernii acelui an 1617, o perkendi cu flamură verde şi semilună se luase la întrecere cu sloiurile Dunării. Nici n-ar trebui să te mai întrebi cine era stăpânul acestei corăbii, fiindcă în afara vestitului căpitan Kalindudak nimeni nu s-ar fi încumetat să înfrunte fluviul pe o asemenea vreme. Avea toate pânzele întinse, dar vântul care sufla dintr-o parte îi îngreuia mersul, împingând-o într-una către miazănoapte, din care pricină oameni înarmaţi cu căngi se propteau în gheţurile ce se trăgeau înspre malul bulgăresc, spre a-şi putea urma drumul. Mare plată trebuie să fi dobândit Kalindudak, cu toată cutezanţa lui, şi numai aurul îl va fi putut dezlipi de schela Orşovei. Aşa şi era, căci luminăţia-sa Gaşpar-beg, mubaşirul slăvitului padişah, îl îmbiase cu multe pungi pline de icosari. Beyul era tare zorit să ajungă la Silistra, spre a-l mai prinde acolo pe Iskender-paşa. Înveşmântat ca ciobanii valahi de la munte, mubaşirul padişahului scrută firul apei, îngrijorat de plumburiul văzduhului ce prevestea viforniţă.</p>
                  <p rend="justify">—  De ce nu ţinem malul stâng, căpitan-efendi, de vreme ce pe acolo nu plutesc sloiuri? întrebă el. Trebuie să mergem numai în preajma gheţei?</p>
                  <p rend="justify">—  De bună-seamă, luminăţia-ta, fiindcă de partea valahă apa-i mai puţin adâncă, iar de ne împotmolim sar diavolii ăia de ghiauri şi ne căsăpesc până la unul.</p>
                  <p rend="justify">—  Chiar aşa de răi să fie?! Pe asemenea vreme vor fi stând şi ei pe undeva la căldurică, prin bordeie.</p>
                  <p rend="justify">—  Da' de unde, luminăţia-ta! De când se ştiu, nu se înspăimântă de ger. Fie că e arşiţă, fie că încremeneşte apa, ei tot se încumetă a trece după pradă în împărăţia slăvitului nostru padişah. Aprig neam de oameni!</p>
                  <p rend="justify">O  pală de vânt răbufni în pânze.</p>
                  <p rend="justify">—  Se-nteţeşte blestematul viscol. Are să ne cam dea de furcă, numai zăpor de nu s-ar face! mormăi căpitanul.</p>
                  <p rend="justify">—  Dar mai avem mult?</p>
                  <p rend="justify">—  Abia trecurăm de cetatea Nigboli şi până la Gernovi ar mai fi o bucată de drum.</p>
                  <p rend="justify">—  Nădăjduiesc să ajungem la noapte, că de nu, tot zorul ce l-am avut va fi în van, oftă mubaşirul.</p>
                  <p rend="justify">—  Crede măria-ta că seraskerul s-o încumeta să plece pe astfel de vreme? Are să aştepte limpezirea cerului, dar până atunci noi îl ajungem.</p>
                  <p rend="justify">Graba cea mare a lui Grazziani era din pricină că dobândise nu numai scrisori către Iskender, dar şi mii de ducaţi de aur anume ca acesta să-l sprijine la domnia Moldovei. După izbânda de la Drăcşani, din vara trecută, sultanul l-a răsplătit făcându-l vizir, aşa că paşa tăia şi spânzura în cele trei ţărişoare valahe, măcar că dregătorii Porţii dădeau alte porunci.</p>
                  <p rend="justify">Atunci, după ce umilise pe văduva lui Ieremia Movilă, a dat-o ca akân unui agă, iar pe fiică-sa, care-i era nevastă lui Koreţki, a dăruit-o aşijderea lui Arslan Kantemir Mârza, hanul nogailor strămutaţi în Bugeac. În acest fel hanul îi era credincios seraskerului, însoţindu-l pretutindeni în luptele lui pe acele meleaguri.</p>
                  <p rend="justify">Grazziani aflase că Iskender-paşa strângea oaste spre a porni asupra Lehiei, dar nu putea să uite că în vreme ce el se străduia la Praga cu dregătorii împăratului vizirul de Silistra pusese domn la Iaşi pe Radu-vodă Mihnea, cu toate că marele vizir Halil-paşa îi făgăduise lui scaunul. Astfel şi-a dat seama că nu la Islâmbol, ci la curtea beyului de Silistra se aşezau domniile în ţările române. De nu-l ajungea acuma, abia la Babadag ori la Akerman l-ar mai fi putut întâlni, cu bani mai mulţi şi zile irosite. Pe urmă tot la Poartă s-ar fi înapoiat, dar ca omul de credinţă al lui Iskender-paşa.</p>
                  <p rend="justify">—  Ce vreme! pufni Kalindudak, trezindu-l din visare. Vezi măria-ta norul acela negru, care se zvârcoleşte ca un balaur înspre nori?</p>
                  <p rend="justify">—  Da.</p>
                  <p rend="justify">—  Se pare că o să ne aducă ceva zăpadă, de parcă gheţurile nu ne-ar fi îndeajuns.</p>
                  <p rend="justify">Nici nu sfârşise bine vorba, când primii fulgi începură a le biciui obrajii.</p>
                  <p rend="justify">—  Avut-am gura spurcată! mormăi căpitanul în barbă.</p>
                  <p rend="justify">—  Şi ce-i de făcut?</p>
                  <p rend="justify">—  Cum o fi vrerea lui Alah! înălţă Kalindudak braţele spre cer.</p>
                  <p rend="justify">Se întoarse pe dată, lăsându-l pe mubaşir cam nedumerit, şi, punându-şi mâinile pâlnie la gură, începu a striga către oamenii săi:</p>
                  <p rend="justify">—  Ismeeet! Păduche râios! Strângeţi pânzele şi legaţi-le zdravăn cu parâmele. De le sfâşie vântul, bucăţele vă fac şi pe voi, crocodililor! Gedik, Sefih, voi n-auzirăţi trântorilor? Mai cu inimă, netrebnicilor, că vă mut fălcile din loc!</p>
                  <p rend="justify">Aşa era căpitanul şi toţi marinarii îi ştiau năravul, încât nu se înspăimântau de răgetele şi ameninţările lui. Îi înjura de mama focului, dar nimeni nu-şi amintea să fi căpătat barem o palmă de la namila de Kalindudak, şi doar nu o dată îl văzuseră în încăierare doborând câte doi deodată. Din pricina asta ţineau la el ca la tatăl lor şi ar fi fost în stare să sară şi în apa îngheţată de le-ar fi poruncit.</p>
                  <p rend="justify">—  O mai fi mult până la Cernovi?</p>
                  <p rend="justify">—  Prea departe nu-i, dar apa lenevindu-se prin partea locului ne încetineşte mersul, mai cu seamă că am strâns pânzele. De vâslit, nici vorbă! Abia după vreo două ceasuri s-or ivi zidurile de la Yerkok.</p>
                  <p rend="justify">—  Dar până atunci se-ntunecă<hi rend="color(#000000)">…</hi>
                  </p>
                  <p rend="justify">—  Asta aşa-i, mai cu grabă vine noaptea când e viforniţă, că şi ziua se scurtează. N-ar fi însă nimic, numai să nu ne înţepenim, că altcum aprindem fanare şi mergem la vale cu sloiurile.</p>
                  <p rend="justify">Nemaiavând ce să întrebe, Grazziani se trase la adăpost, fiindcă vântul îi şfichiuia faţa cu ace de gheaţă.</p>
                  <p rend="justify">—  Capitan-efendi! se auzi un strigăt ascuţit.</p>
                  <p rend="justify">—  Ce-i bre?</p>
                  <p rend="justify">—  Zăpor la vale!</p>
                  <p rend="justify">—  Poate-s numai gheţuri, nătărăule! se arătă nepăsător Kalindudak, spre a nu-şi înspăimânta oamenii. N-aveţi teamă, copii! adăugă el. Împingem cu căngile şi trecem mai departe!</p>
                  <p rend="justify">Cu o bufnitură surdă, brigantina se izbi de ceva tare şi oprindu-se pe neaşteptate îi prăvăli pe toţi pe punte.</p>
                  <p rend="justify">—  Nenorociţilor! turlă căpitanul săltându-se. Unde v-au fost ochii, corsari afurisiţi? Am să vă leg la toţi pietroiul de gât, drojdie a meyhânelelor!</p>
                  <p rend="justify">—  Ce s-a întâmplat căpitan-efendi? se băgă tocmai atunci şi beyul.</p>
                  <p rend="justify">Cu greu se ţinu căpitanul să nu-i scape şi lui vreo două vorbe, aşa că se prefăcu a nu fi auzit întrebarea şi nu-l băgă în seamă.</p>
                  <p rend="justify">—  Sefih, puiule! Ia vezi de nu luăm cumva apă! Mergi şi tu Mimar, scumpule! Luaţi şi câlţi cu voi şi n-aveţi teamă, copii! Alah e cu noi!</p>
                  <p rend="justify">Grazziani se minună auzindu-l cum trecea de la ocări la alintări duioase şi zâmbi în sinea lui: „Să iau aminte ca mânia să nu ţină mult, dacă vreau să mă fac îndrăgit!”</p>
                  <p rend="justify">—  Totu-i în bună rânduială! se auzi vocea lui Sefih. Am rămas teferi.</p>
                  <p rend="justify">—  Atunci, bravo vouă, dar nu vă trageţi acolo la odihnă, copii puturoşi! Veniţi degrabă sus! îşi îmblânzi vocea căpitanul.</p>
                  <p rend="justify">Şi abia acum, râzând mulţumit, se întoarse către mubaşir:</p>
                  <p rend="justify">—  Am cam dat de bucluc, măria-ta<hi rend="color(#000000)">…</hi>  Da parcă ai zis ceva?</p>
                  <p rend="justify">—  Cred că am şi uitat! făcu acesta voios. Dar aş pofti să ştiu cum ne aflăm.</p>
                  <p rend="justify">—  Sloiurile s-au încălecat şi ne-au tăiat calea de la un mal la altul. Încă avurăm noroc să nu ne spargem şi să ne dăm la fund, că pe gerul ăsta nu ştiu cum am fi ieşit la mal. Acum trebuie să ne căznim să ajungem la ţărmul valah, până n-apucă să se năpustească asupra noastră celelalte gheţuri ce ne vin pe urme. De ne prind la mijloc şi mai îngheaţă şi apa, ne strivim.</p>
                  <p rend="justify">—  Dar valahii?</p>
                  <p rend="justify">—  Acuma, dădu el din umeri, facă-se voia lui Alah! Ne-om împotrivi şi noi cu armele, la oameni, dar cu năvala apelor n-avem ce face!</p>
                  <p rend="justify">Se înnoptase de-a binelea când izbutiră să se priponească la malul dinspre miazănoapte. Vântul năprasnic şi zăpada le lua vederea, dar se străduiră din răsputeri. Începuseră a se strânge troiene pe după trunchiurile copacilor şi, cum ţărmul nu era prea înalt, se şi făcuse o punte de zăpadă, primejdioasă de te-ai fi încumetat a păşi peste ea.</p>
                  <p rend="justify">—  Mare noroc am avut să dăm de apă adâncă, dar oricum, chiar şi de ne împotmoleam, tot vântul ar fi fost cel care ne-ar fi suflat în larg, spuse căpitanul uşurat, după ce văzu parâma răsucită pe după două sălcii groase.</p>
                  <p rend="justify">—  Cât va trebui să zăbovim? întrebă solul padişahului.</p>
                  <p rend="justify">—  Până o sta vântul şi s-or slobozi sloiurile! O zi, două, o săptămână<hi rend="color(#000000)">…</hi>  că doar iarna-i pe sfârşite.</p>
                  <p rend="justify">—  Altceva n-avem ce face?</p>
                  <p rend="justify">—  Nici vorbă! De mers pe mal până la Yerkoki nu-i chip, că-i primejdie şi despre oameni şi de la fiare, iar ca să las corabia aici înseamnă să-mi iau gândul de la ea.</p>
                  <p rend="justify">—  Atunci plec numai eu!</p>
                  <p rend="justify">—  Dar de acolo mai departe?! zâmbi căpitanul.</p>
                  <p rend="justify">—  Poate se mai înmoaie viforniţa.</p>
                  <p rend="justify">—  În acest caz ne slobozim şi noi la vale şi ajungem mai înainte.</p>
                  <p rend="justify">—  Cum văd eu, nu-mi rămâne decât să mă încălzesc cu o cană de vin fiert.</p>
                  <p rend="justify">—  Bucuros te-oi însoţi şi eu, luminăţia-ta. Dar ne-om da mai la dos, să nu ne vadă de sus Alah, ori Profetul<hi rend="color(#000000)">…</hi>
                  </p>
                  <p rend="justify">—  Pe viforniţa asta, vor fi stând şi ei la adăpost pe undeva.</p>
                  <p rend="justify">Cât timp se duse Kalindudak să poruncească fiertura încălzitoare, Grazziani fu din nou furat de gândurile lui. Era îngrijorat de zăbavă, dar cu iarna nu te puteai pune, orice ai fi făcut. Îi era dor de Marcu, pe care nu l-a mai găsit, atunci, după noaptea aceea de pomină din Praga, când se trezise în pat cu două fetişcane, dar poate că oşteanul va fi apucat calea Ardealului, că tare îl mai trăgea aţa la drăguţa lui. Îi veni în minte şi Agnes şi zâmbi cu îngăduinţă. „Până la urmă, tot am s-o iert!” îşi zise. Totuşi, s-ar fi putut ca Marcu să fi căzut prins la curtea lui Bethlen şi acesta avea gealaţi pricepuţi să scoată toate vorbele de la un osândit, iar bănăţeanul său ştia cam multe<hi rend="color(#000000)">…</hi>  „De ce oare îmi frământ eu mintea? Poate că s-o afla în braţele Iuliei şi nici nu se va fi gândind la trebile politicheşti!” Era bucuros însă că-i luase înainte lui Bethlen, scăpându-i din toate capcanele, şi acuma se găsea la doi paşi de Ickender-paşa, „făcătorul de voievozi”<hi rend="color(#000000)">…</hi>
                  </p>
                  <p rend="justify">Nici vorbă ca vântul să se mai domolească şi în curând întreaga brigantină fu acoperită, că abia de se mai zărea din stratul gros de zăpadă. „Copiii” lui Kalindudak, văzând asemenea răgaz neaşteptat, se puseseră pe chiolhan cu erik rakisi, fiert şi îndulcit cu miere. Degeraţi, simţeau cum li se încălzesc vinele de la afurisita de băutură urgisită de Profet pe degeaba, îşi ziceau ei. Dar nu degeaba se împotrivise ca drept-credincioşii să dea pe gât asemenea spurcăciuni, precum ghiaurii, căci pedeapsă cumplită era pentru cel ce-şi pierdea minţile, aşa cum s-a întâmplat şi cu Gedik. În loc să stea la căldurică, l-a pus necuratul să se sumeţească în viscol, pe punte, şi s-a rostogolit în apă şi dus a fost. El, oare se lua la întrecere cu peştii când avea creierii neînfierbântaţi de băutură, s-a dus ca un bolovan la fund, fără să scoată un strigăt ori măcar să ridice un deget deasupra apei.</p>
                  <p rend="justify">—  Ajunge, porcilor! răcni căpitanul, auzind păţania lui Gedik. Până la urmă, vă apucă pe toţi pofta de scăldat şi n-ar fi mare pagubă să mă scap de nişte lepădături ca voi, dar îmi va fi urât de nu vă mai văd prin preajmă. Zvârliţi toată spurcăciunea de rachiu în apă, că de nu, vă jupoi de vii, lepre beţive ce sunteţi!</p>
                  <p rend="justify">Cei care mai aveau câte o fărâmă de înţelegere se ridicară, începură a cotrobăi după ulcioarele ascunse prin diferite unghere şi, căţărându-se pe punte, începură a le goli. Kalindudak ştia însă că afurisiţii pregăteau din vreme vase pline cu apă chioară şi când primeau porunca o îndeplineau, ca să nu-l înfurie pe căpitan, dar altcum nu erau chiar proşti să irosească bunătate de rachiu. Alţii, fiind prea beţi, le răsturnau pe loc, chiar şi peste ei, dar cei mai mulţi nici nu se sinchiseau de pofta căpitanului. Ştiau că după un timp oarecare nici Kalindudak nu va mai întreba de unde s-a ivit iarăşi băutura pe corabie.</p>
                  <p rend="justify">Nenorocirea a fost că pentru noaptea ce venea, paza căzuse în sarcina a doi marinari care încă nu se treziseră din îlemi-i safâ, iar Kalindudak nu şi-a dat seama, ori n-a avut pe alţii, mai breji. Dinspre câmpia valahă, odată cu răbufnirile vântului se auzeau şi urletele lupilor, care colindau în haită pe o asemenea viforniţă, dar nimeni nu le luă în seamă. Erau încă departe, iar străjerii, trăgându-şi cojoacele peste cap, au adormit buştean, de cum s-au văzut singuri. Poate că nici nu şi-au mai dat seama când haita s-a năpustit asupra lor trăgând bucăţi de cojoc odată cu carnea de om. Mai apoi, aţâţaţi de mirosul sângelui, lupii se împrăştiară pe corabie, în căutarea altor hălci de carne omenească.</p>
                  <p rend="justify">Grazziani simţi duhoarea de lup şi se îngrozi când deschise ochii, văzând colţii ascuţiţi ai fiarei chiar deasupra sa. De spaimă, îşi înfipse mâinile în grumazul lupului, care începu să se zbată şi să se holbeze, sfredelindu-l cu privirea-i sălbatică. O durere ascuţită în umărul drept îi spori parcă puterea, căci un altul îl înşfăcase, străduindu-se să-l scoată din cojoc.</p>
               </div>
               <div type="div3">
                  <head>DRUM DE IARNA PRINTRE STRĂINI</head>
                  <p rend="justify">—  Ce vrea, mă? întrebă neguţătorul. Parcă vorbi româneşte?!</p>
                  <p rend="justify">—  Aşa înţelesei şi eu, încuviinţă cel ce răspundea la numele de Marin.</p>
                  <p rend="justify">Burduhănosul, care nu era altul decât stăpânul chervanelor, se apropie de calic şi îi puse mâna pe umăr.</p>
                  <p rend="justify">—  Eşti cumva român? De pe unde?</p>
                  <p rend="justify">—  Mi-s din Bănat! abia izbuti să mai răspundă năpăstuitul, din pricina unui nod de ciudă ce i se pusese în gât.</p>
                  <p rend="justify">—  Ei, păi eşti de viţă! Dar cum de-ai ajuns în halul ăsta şi mai cu seamă cum te-ai rătăcit pe aste meleaguri?</p>
                  <p rend="justify">—  Am fost jefuit şi bătut de nişte nemernici de la o crâşmă.</p>
                  <p rend="justify">—  Ei, flăcăule, prin ţările astea se cam petrec asemenea fapte şi de nu eşti iute de cuţit poţi s-o încurci rău de tot!</p>
                  <p rend="justify">Marcu îi povesti în câteva cuvinte cele pătimite şi tare s-au mai minunat neguţătorii cum de-a scăpat cu viaţă.</p>
                  <p rend="justify">—  Şi zici că eşti neguţător? întrebă Marin.</p>
                  <p rend="justify">—  Ba, mi-s în slujba voievodului Moldovei, Gaşpar Grazziani. Mi-s vel-spătar<hi rend="color(#000000)">…</hi>
                  </p>
                  <p rend="justify">—  Săracu de tine! Se vede că te bătură de-ţi tulburară minţile, că altfel ce să spun?<hi rend="color(#000000)">…</hi>  arăţi ca o pătlăgică turcească, aşa vânăt eşti. Ţi-o fi şi frig… Mărine, ia vezi, dă-i un codru de pâine, c-o fi flămând, bietul. Cât despre stăpânu-său, n-auzii niciodată<hi rend="color(#000000)">…</hi>
                  </p>
                  <p rend="justify">—  Ba, Gaşpar e crai la Irozi, răspunse Marin. Dar ce zic eu, parcă matale n-auzişi pe-acasă, cu sărbătorile de iarnă, despre cei trei crai de la Răsărit?</p>
                  <p rend="justify">—  E diliu! flutură cu mâna neguţătorul.</p>
                  <p rend="justify">Marcu îşi dădu seama că în halul în care se găsea nu i-ar fi putut lămuri cine era el şi nici slujba cea mare încredinţată de viitorul domn al Moldovei nu putea fi luată în seamă, aşa că nu se supără.</p>
                  <p rend="justify">—  Oricum ar fi, mi-s un biet român pribegit prin ţări străine şi cu dor de casă, de mă sfâşâie la inimă<hi rend="color(#000000)">…</hi>
                  </p>
                  <p rend="justify">—  Te crez, c-aşa o fi, dar vezi că noi dinspre ţară venim şi abia la primăvară de ne-om întoarce, zise jupânul. De un ajutor la chervane, nu zic că n-aş avea trebuinţă, însă<hi rend="color(#000000)">…</hi>
                  </p>
                  <p rend="justify">—  Primesc! sări Marcu.</p>
                  <p rend="justify">—  Dar vezi, că noi mergem în ţară nemţească!</p>
                  <p rend="justify">—  N-am de ales.</p>
                  <p rend="justify">—  Atunci să ne înţelegem de plată, întinse palma stăpânul.</p>
                  <p rend="justify">—  Casă, masă şi cât te-o lăsa inima, după munca ce-oi împlini.</p>
                  <p rend="justify">—  Văz că-ţi trebuie niscai veşminte de iarnă, dar să ştii că ţi le pun la socoteală!</p>
                  <p rend="justify">—  Prea-bine!</p>
                  <p rend="justify">Bătură palma şi astfel „vel-spătarul lui Gaşpar-vodă” trecu din slujba domniei în cea a neguţătorului Dumitru al lui Dumitru din Craiova, iar în preajma Crăciunului se pomeni tocmai în târgui Lipscăi, departe de ţară cum nu mai fusese nicicând.</p>
                  <p rend="justify">Sărbătorile făcură ca marfa să se vândă mai iute decât speraseră, dar şi jupânul era zorit să se întoarcă la al săi cu ce-a târguit în schimb, astfel că în două săptămâni şi apucaseră calea spre ţară. Gerurile Bobotezei îi prinseră pe la Nurnberg, unde tare se mai minunară cu toţii de iscusinţa meşterilor păpuşari. Ai fi putut jura că-s vii acei omuleţi ce se mişcau în fel şi chip. De acolo nu mai poposiră decât pentru odihna nopţii, încât pe la jumătatea lui februarie, chiar de lăsata-secului, ieşiră din Kaşovia, spre Sătmar.</p>
                  <p rend="justify">Marcu îşi avea locul în fruntea convoiului, înfruntând vremea cea rea într-un cojoc de oaie. În urma lui venea jupân Dumitru, apoi chervanele mânate de câte doi vizitii şi după ele doi însoţitori cu sâneţe, iar în urmă de tot călărea Marin, omul de credinţă al stăpânului. Aşa se obişnuiseră încă de la plecarea din Praga, de când rămăseseră fără vătaf, Marcu înlocuindu-l. După câte pătimise în Oraşul de Aur, se întremase destul de curând, iar veşmintele de pe el, deşi vechi, erau curate, arătând ca un negustoraş nepricopsit. „Straşnic flăcău!” gândi jupân Dumitru privind în urma bănăţeanului. De altfel, n-a mai pomenit niciodată de domnitorul Moldavei şi de slujba lui, ceea ce înseamnă că nu era atins aşa rău, chibzuia neguţătorul. „Trebuie să-l fac să rămână cu mine şi pe mai departe!”</p>
                  <p rend="justify">Soarele alb al iernii strălucea în înaltul vineţiu al cerului, dar zadarnic se străduia să arunce o fărâmă de căldură asupra pământului îngheţat. Gerul tăia răsuflarea oamenilor şi dobitoacelor. Barem mustăţile lui Marcu, altfel ca pana corbului, arătau acum, albite de promoroacă, de parcă ar fi fost ale unui moşneag gârbovit de ani. Străbătuseră o bună bucată de drum fără să fi dat de vreun sălaş omenesc, până intrară în plină pustă. Deodată Marcu desluşi în zarea ploioasă nişte puncte mişcătoare care îl făcură să se oprească, dând semn de popas.</p>
                  <p rend="justify">—  Doar nu vei fi vrând să ne tragem la odihnă în plină zi?! se nedumeri jupân Dumitru. Ce-ţi veni, vericule?</p>
                  <p rend="justify">—  De nu mă înşel, ce văd eu colo nu miroase bine! arătă Marcu în largul câmpiei.</p>
                  <p rend="justify">—  Pare a fi un pâlc de călăreţi! îşi dădu cu părerea jupân Dumitru, cu mâna streaşină la ochi. Vor fi neguţători, ca şi noi, şi nu ştiu de ce ne-am teme. Hai să mergem!</p>
                  <p rend="justify">—  Dar ei nu merg în şir, ca lumea, ci se ţin unul lângă altul, de-ai zice că ne-ar aţine calea.</p>
                  <p rend="justify">—  Atunci ce să facem?</p>
                  <p rend="justify">—  Tragem carele roată şi le legăm unul de altul, iar noi şi caii rămânem înlăuntru.</p>
                  <p rend="justify">—  Cuuum?! făcu ochii mari Dumitru.</p>
                  <p rend="justify">—  Aşa cum ai auzit, dacă vrei să-ţi salvezi marfa, ori poate chiar pielea<hi rend="color(#000000)">…</hi>
                  </p>
                  <p rend="justify">Cu strigăte şi înjurături vizitiii îndepliniră porunca şi abia când se văzură împresuraţi, ca într-o tabără de luptă, pricepură ce vrusese bănăţeanul.</p>
                  <p rend="justify">—  Al dracu' om! făcu mulţumit jupân Dumitru, deşi era cam îngrijorat de ce avea să se întâmple.</p>
                  <p rend="justify">—  Nu mai făcurăm de-astea până acuşi, spuse şi Marin.</p>
                  <p rend="justify">—  Destul de rău! îi dojeni Marcu. De acum înainte numai aşa să faceţi, când o fi trebuinţă!</p>
                  <p rend="justify">„Mintos flăcău!” gândi jupân Dumitru. „Trebuie să-i măresc simbria, ca să nu mai plece de la mine. Şi nici la încărcat şi descărcat n-am să-l mai pun!”</p>
                  <p rend="justify">Călăreţii necunoscuţi se arătară a fi tâlhari de drumul mare, căci începură a trage din sâneţe încă de departe, dar nici măcar dobitoacele nu se speriară, fiind la adăpostul taberei de care.</p>
                  <p rend="justify">—  Fain! mormăi bănăţeanul, la gândul apropiatei încăierări. S-au dat pe faţă ce sunt, dar tare-s proşti. Ochiţi cu băgare de samă şi nu trageţi până nu s-or apropia îndeajuns, iar de larmă să nu vă spăimântaţi. Pistoalele n-au cum să le mai încarce.</p>
                  <p rend="justify">Vorbea liniştit, ca unor învăţăcei şi nu în faţa duşmanului, iar glasul lui le dădea multă încredere.</p>
                  <p rend="justify">—  Luaţi-i la ochi! Fieştecare câte unul! Foc! porunci el scurt.</p>
                  <p rend="justify">Patru tâlhari se rostogoliră sub copitele cailor, iar ceilalţi se opriră încremeniţi. Împotrivire cu arme de foc, şi încă după rânduială ostăşească, nu mai pomeniseră până atunci, de când tâlhăreau ei. Se strânseră laolaltă pentru sfat, răstimp în care Marcu porunci încărcarea sâneţelor. Apoi un călăreţ cu o năframă în vârful spadei se apropie de împresuraţi.</p>
                  <p rend="justify">—  Ce pofteşti? se răsti Marcu la el pe ungureşte. Stai în loc şi spune, că te aud!</p>
                  <p rend="justify">—  Să ne daţi banii şi vă lăsăm viaţa şi marfa, răspunse cam fâstâcit solul.</p>
                  <p rend="justify">—  Ba veţi primi un plumb! Şi de nu vă vedeţi de drum, am să vă atârn în furci la Sătmar!</p>
                  <p rend="justify">Vorbele lui Marcu fură auzite şi de ceilalţi, care începură a sudui în gura mare, apoi se strânseră în jurul unuia cu căciulă şi surguci, de bună-seamă căpetenia lor. Furios, acesta dădu pinteni calului şi ajuns în preajma carelor se săltă în şea, răcnind:</p>
                  <p rend="justify">—  Am să vă spârcui, neguţători de piei de cloşcă! Budos olahok!</p>
                  <p rend="justify">—  Dar de unde ştii tu că suntem olahi? Va să zică ne purtaţi sâmbetele mai de multă vreme?!</p>
                  <p rend="justify">—  Nu-i treaba ta! şi tâlharul se îndepărtă înjurând.</p>
                  <p rend="justify">—  Sunt puşi pe fapte mari! şopti jupân Dumitru, de parcă s-ar fi temut să nu fie auzit. Ce spunea ăla?</p>
                  <p rend="justify">—  Prostii! dădu din umeri Marcu. Terminarăţi de încărcat armele? Că am de gând să-i aţâţ un pic, adăugă el amintindu-şi de cum făcuse Gaşpar în încăierarea de la Buda.</p>
                  <p rend="justify">Tâlharii stăteau în cumpănă dacă ar fi fost bine să-i atace pe aceşti neguţători ciudaţi, pe care-i pândiseră încă din Kasovia şi care păreau hotărâţi să li se împotrivească. Mai că ar fi dat dosul, de nu se auzea iarăşi vocea lui Marcu:</p>
                  <p rend="justify">—  Ascultă, mă, tu ăla de te ţii mare căpitan dar ai nădragii împuţiţi de spaimă, de nu-ţi iei haimanalele cu tine şi să-mi fugiţi din cale, corbii au să se desfete cu hoiturile voastre, nătărăilor! Căraţi-vă până nu mă-nfurii!</p>
                  <p rend="justify">A  fost prea mult pentru răbdarea tâlharilor, dar mai ales pentru căpetenie, care spumegând de mânie porunci un nou atac. Alţi doi se prăbuşiră în zăpadă, însă furiosul căpitan sări peste loitrea unui car şi se năpusti în mijlocul taberei, băgând groaza în vizitii. Din nefericire pentru el, ceilalţi nu l-au urmat şi astfel se pomeni singur faţă-n faţă cu bănăţeanul.</p>
                  <p rend="justify">—  Cu ăsta mă socot eu! îi linişti Marcu pe ai săi. Grijiţi să nu mai cuteze şi altul, iar dacă o face izbiţi în cal!</p>
                  <p rend="justify">Se apropie de tâlhar şi, pe când acesta îşi rotea spada în vânt aşteptându-l, deodată împinse cu putere cangea în deşertul calului, vărsându-i maţele. Cu un nechezat dureros, sărmanul dobitoc se prăvăli târându-şi stăpânul, care apoi sări cu iscusinţă într-o parte.</p>
                  <p rend="justify">—  M-a ucis! Săriţi, fraţilor! se auzi deodată vocea lui jupân Dumitru.</p>
                  <p rend="justify">—  Vezi tu, Marine, ce-i, că eu trebuie să văd de oaspetele ăsta nepoftit! strigă Marcu.</p>
                  <p rend="justify">—  Cutează, bitangule! rânji căpetenia tâlharilor. Leapădă cangea şi apucă spada, de te ţii viteaz!</p>
                  <p rend="justify">I  se înroşiseră ochii în cap şi, cum scotea aburi pe nări, părea mai curând un taur, gata de bătaie. Dar Marcu trase iute sabia şi din câteva mişcări iscusite îl străpunse pe lăudăros, închizându-i gura pe vecie. Porunci apoi vizitiilor să arunce leşul în faţa carelor, ca să-l vadă ciracii, iar el se îndreptă spre Dumitru.</p>
                  <p rend="justify">—  Ce păţişi, jupâne?</p>
                  <p rend="justify">—  Mi-a crăpat ţeasta un nemernic, se tângui neguţătorul.</p>
                  <p rend="justify">—  N-o fi şi osul, că altminteri n-ai mai fi nimic. Sângele se spală, numai că al domniei-tale a-ngheţat şi musai vai fi să mergi aşa până dăm de apă călduţă. Pune-ţi căciula, că ţine mai bine!</p>
                  <p rend="justify">Ascultător ca un copil, Dumitru încercă, dar se văită iar:</p>
                  <p rend="justify">—  Nu mai încape!</p>
                  <p rend="justify">—  Ia-o pe asta! îi întinse Marin căciula unui vizitiu. Ori leagă-te ca turcii!</p>
                  <p rend="justify">Lăsându-l pe jupân mai puţin înspăimântat, Marcu se îndreptă spre marginea taberei şi văzându-i pe tâlhari cam descumpăniţi le strigă:</p>
                  <p rend="justify">—  Hai, plecaţi degrabă, după cum vă povăţuiesc, că de nu, aveţi să rămâneţi pe loc alături de căpetenia voastră!</p>
                  <p rend="justify">—  Mare pagubă ne-ai făcut, jupâne, încercă unul. Se cuvine să căpătăm ceva despăgubire<hi rend="color(#000000)">…</hi>
                  </p>
                  <p rend="justify">—  Căpătaţi îndată! Ia dă-mi sâneaţa! porunci Marcu, tot pe ungureşte, deşi îşi dădea seama că ai lui n-aveau să-l priceapă. L-au înţeles însă foarte bine lotrii, care dădură bir cu fugiţii, fără măcar să-şi ridice morţii.</p>
                  <p rend="justify">Dumitru răsuflă uşurat şi, uitându-şi parcă rana de la cap, se apropie cu paşi apăsaţi de năzdrăvanul său argat, întinzându-i o pungă.</p>
                  <p rend="justify">—  Eu socot că nu-i plată îndestulată, dar cum vând marfa îţi mai dau, rogu-te să rămâi în slujba mea de acum înainte. Nici un fel de corvoadă nu vei mai face şi zău că-mi pare rău că nu te crezui de la început că eşti viteaz<hi rend="color(#000000)">…</hi>
                  </p>
                  <p rend="justify">—  Lasă, jupâne! Am făcut şi eu ce-am putut, că doar nu era să-i las să te prade. Domnia-ta cum te-ai milostivit de mine la Praga? Despre plată, ce să vorbim? Cât ai să vrei atâta îmi dai, că aşa ne-am înţeles, dar de rămas în slujbă, nici pomeneală. Când voi socoti am să plec şi mă rog să nu fie cu supărare, că nu m-am tocmit ca slugă. Te învoieşti?</p>
                  <p rend="justify">Vru să-i dea şi punga înapoi, dar jupânul se împotrivi.</p>
                  <p rend="justify">—  Zău, nu mă părăsi! Om te fac, de vii cu mine<hi rend="color(#000000)">…</hi>
                  </p>
                  <p rend="justify">Greu şi anevoios drum avură a străbate după ce părăsiră locul unde puseră pe fugă tâlharii, căci după zilele geroase au urmat cele cu moină şi nu arareori roţile se înfundau în glod până la butuc. Tras-împins, pe la jumătatea lui mărţişor caravana pătrunse în vestita cetate a Sătmarului şi ca de obicei trase drept în ograda hanului „Ţapul roşu”, pe care tot bătrânul Ludwig Kass îl ţinea.</p>
                  <p rend="justify">Jupân Dumitru fusese nevoit să-şi taie părul şi îşi învăluise capul în nişte feşe de pânză albă, de puteai foarte bine să-l asemuieşti cu un mahomedan. Din astă pricină, nici hangiul, cu care era prieten de ani de zile, nu l-a mai cunoscut, ploconindu-i-se ca unui străin:</p>
                  <p rend="justify">—  Guten Tag, mein Herr! Womit kann ich dienen?</p>
                  <p rend="justify">—  Mă faci a râde, jupâne Kass, şi nu prea îmi e în putinţă. Nu cumva uitaşi româneşte? Ce dracu, doar n-ai să mă sileşti să-ţi arăt scăfârlia, că plete nu mai am!</p>
                  <p rend="justify">—  Tulai doamne! făcu bătrânul hangiu. Domnia-ta eşti, herr Dumităr? Gândeam că un turc este!</p>
                  <p rend="justify">—  Vezi-bine că eu sunt şi nici prin cap nu-mi trece să-mi lepăd legea mea. Au încercat câţiva tâlhari, pe când veneam încoace, dar n-au izbutit decât să mă lase fără păr.</p>
                  <p rend="justify">—  Creşte, creşte iară! Sănătos să fii tumneata!</p>
                  <p rend="justify">—  Păi vezi, asta-i, că nu prea sunt teafăr şi am trebuinţă de odihnă. Poftesc o odaie pentru mine şi câte una pentru cei doi însoţitori ai mei, că vizitiii or dormi la grajduri, ca de obicei.</p>
                  <p rend="justify">—  Greu este acuma! răspunse hangiul. Mulţi domni ofiţeri aici, la Sătmar. Oaste mult şi odaie puţin.</p>
                  <p rend="justify">—  Doar n-ai să mă laşi în drum, jupâne Kass, ce naiba?!</p>
                  <p rend="justify">—  La domnia-ta este odaie, n-ai grijă! La soţi vedem, facem cumva, dar tare greu, se văicări Kass.</p>
                  <p rend="justify">—  Am înţeles, jupâne, că se va fi scumpit preţul faţă de data cealaltă, dar mă ştii că nu-s un zgârâie-brânză. Ne înţelegem noi! şi Dumitru îl bătu prieteneşte pe umăr. Ce mai face frau Rozalia?</p>
                  <p rend="justify">—  Murit, astă-toamnă! oftă bătrânul. Singur rămas şi curând şi eu mor<hi rend="color(#000000)">…</hi>
                  </p>
                  <p rend="justify">—  Muşcă-ţi limba, jupâne! Ai să mai duci în spate hanul încă treizeci de ani bătuţi pe muche! Ţi-o spui eu!</p>
                  <p rend="justify">Marcu ascultă cu plăcere vorbăria celor doi şi se miră cât de limbut se dovedea jupânul său, faţă de vremea când erau pe drum. Îşi dădea seama că meseria de neguţător cere oarecare pricepere şi Dumitru nu ducea lipsă de ea, măcar că românii nu prea se băgau la negoţ. Se vedea însă că nu erau destule încăperile hanului, întrucât nu căpătară decât două odăi, una din ele ocupând-o bănăţeanul împreună cu Marin. Nu era prea mare, dar avea două paturi şi aşternut curat.</p>
                  <p rend="justify">Rămas singur, Marcu îşi cântări punga primită de la Dumitru şi o porni prin bazar, unde târgui o sabie, neguţătorul jurând că-i de Toledo. Îşi dădu seama că era făurită la Sibiu ori Braşov, dar ştia că la nevoie putea înlocui cele mai vestite arme din lume. Apoi găsi la un oştean bătrân un dolman destul de arătos, care i se potrivea şi ca mărime dar şi ca preţ, la punga lui cam subţire. Mulţumit de cele cumpărate se înapoie la han, dar când dădu să intre văzu în ogradă o mulţime de gură-cască privind la trei cătane care se împotriveau, cu sabia, unor răitari împărăteşti de vreo trei ori mai mulţi. Primul lui gând a fost să se repeadă în sprijinul celor puţini, dar se opri neştiind dacă nu cumva era vorba de o joacă, întrucât cătanele, deşi ar fi putut da lovituri aducătoare de moarte, parcă se fereau. Nu aşijderea şi răitarii, care ţineau cu orice chip să-i doboare pe cei trei. Privitorii se arătau şi ei descumpăniţi, căci nu era un lucru obişnuit să vezi o astfel de luptă chiar în Sătmar şi în plină zi. În cele din urmă pricepu că cei trei vor fi răzbiţi, dacă nu chiar ucişi. Însă poate că nici acum nu s-ar fi amestecat, de n-ar fi auzit o cătană strigând româneşte:</p>
                  <p rend="justify">—  Grijă Petre, că-i la tine!</p>
                  <p rend="justify">—  Români sunteţi, fraţilor? strigă Marcu de pe margine.</p>
                  <p rend="justify">—  Ba nu, c-om fi păgâni! rânji unul dintre cei încolţiţi.</p>
                  <p rend="justify">—  Atunci şi eu mi-s de-al vostru! sări bănăţeanul alături de cătane.</p>
                  <p rend="justify">Roti sabia şi înţepă în fund un raităr, dar numai ca să-l facă să se întoarcă spre el, să se bată. Încă nu se dumerise dacă era vorba de-o joacă ori de luptă adevărată, dar când se pomeni cu doi împotrivă îşi dădu seama că trebuie să facă faţă, de nu voia să fie străpuns.</p>
                  <p rend="justify">—  Trage-te în stânga mea! îl îmbie o cătană. Mie Amosie îmi zice.</p>
                  <p rend="justify">—  Eu mi-s Marcu!</p>
                  <p rend="justify">—  No, bine Marcule! Loveşte, dar să nu spargi vreunul, că-i bai! Văd că ştii să te baţi, fost-ai cătană?</p>
                  <p rend="justify">—  Îhî!</p>
                  <p rend="justify">Amosie se răsuci pe călcâie ca o sfârlează şi strigă spre un ortac de-al lui:</p>
                  <p rend="justify">—  Feri, Todoruţ, că te păleşte pe la spate! Dar nu-l ucide!</p>
                  <p rend="justify">Marcu iarăşi nu mai ştia ce să creadă şi din nou îl bătu gândul că era numai o zburdălnicie ostăşească, spre a le trece vremea. Cătanele luptau şi râdeau, în vreme ce răitarii scrâşneau mânioşi.</p>
                  <p rend="justify">—  Din ce v-aţi luat? întrebă el, zburând cu sabia arma din mâna unui raităr.</p>
                  <p rend="justify">—  Faină lovitură! îi răspunse Amosie cu totul altceva. Mi-a plăcut! Să mă-nveţi şi pe mine!</p>
                  <p rend="justify">Se lipiseră toţi patru cu spinarea de zidul gardului şi nu se lăsau, Amosie părând a fi sufletul tuturor, prin grija lui pentru felul cum se luptau ceilalţi.</p>
                  <p rend="justify">—  Feriţi, plasa! răcni careva de pe margine.</p>
                  <p rend="justify">Prea târziu. De pe creasta zidului doi oşteni aruncară un năvod de prins peşte asupra bătăuşilor, prinzându-i laolaltă, nu fără a-şi mai putea căra barem câteva ghionturi, dacă nu chiar pumni.</p>
                  <p rend="justify">—  No, sfârşit-am feciori! se auzi glasul lui Amosie. De-acum om şedea blânzi, că nu mai avem ce face!</p>
                  <p rend="justify">Alţi răitari se năpustiră asupra ghemului omenesc ce se zvârcolea la pământ şi cu mare greutate izbutiră să-şi slobozească tovarăşii, rămânând doar cei patru, ca nişte crapi uriaşi prinşi în plasă. Îi burduşiră bine cu pumnii, după care îi aruncară claie peste grămadă într-o căruţă.</p>
                  <p rend="justify">Privitorii începură să huiduie şi să arunce cu pietre în răitari, căci ei ţineau partea cătanelelor iar Marin, care se afla şi el pe-acolo, întreba în stânga şi-n dreapta:</p>
                  <p rend="justify">—  Oare unde-i duce?!</p>
                  <p rend="justify">—  La temniţă şi mai apoi la butuc! îi răspunse careva.</p>
                  <p rend="justify">Auzind asemenea grozăvie dădu fuga la jupân Dumitru, gândind că s-ar mai fi putut face ceva pentru Marcu, cel puţin.</p>
                  <p rend="justify">Îngrijorarea puse stăpânire şi pe bănăţean, care-l întrebă pe Amosie:</p>
                  <p rend="justify">—  Păţit-aţi de multe ori aşa-ceva?</p>
                  <p rend="justify">—  Prea des nu, dar se mai întâmplă! îi răspunse Petre.</p>
                  <p rend="justify">—  Bine nu va fi, dar om scăpa noi cu faţă curată! adăugă şi Amosie.</p>
                  <p rend="justify">—  Totuşi, ce-au să ne facă? stărui Marcu.</p>
                  <p rend="justify">—  Câteva picioare în dos, de bună samă, dar mai apoi vor cere despăgubire de la măria-sa, iar jupân vistiernicul are să facă spume la gură suduindu-ne şi o vreme nu vom mai fi slobozi a ieşi în târg.</p>
                  <p rend="justify">—  Asta pentru voi, care am priceput că sunteţi cătanele prinţului, dar eu mi-s în slujba unui neguţător<hi rend="color(#000000)">…</hi>
                  </p>
                  <p rend="justify">—  No, lasă că nu s-or prinde! Or vedea patru cătane şi atât! Dar să ştii că suntem oştenii măriei-sale Radu-vodă Şerban, şi nu ai prinţului, cum ai zis! Auzit-ai de măria-sa?</p>
                  <p rend="justify">—  Cum să nu, că doar<hi rend="color(#000000)">…</hi>
                  </p>
                  <p rend="justify">—  Ruhe! Zum Teufel! se răsti la el unul dintre ostaşii care îi păzeau.</p>
                  <p rend="justify">—  Fă-te că nu-nţelegi şi nu-i băga în samă! zise Amosie, fiindcă ceilalţi povesteau între ei de parcă lor nu li s-ar fi spus să tacă.</p>
                  <p rend="justify">Ajunşi la temniţă, fură pe dată încuiaţi şi li se luară armele, apoi două zile au tot aşteptat, dar, ce-i drept, fără bătaie. Când s-a deschis uşa temniţei, în prag se afla dumnealui Pavel Vlădescu, vel-vistiernicul măriei-sale.</p>
                  <p rend="justify">—  Mă şi miram să nu fiţi tot voi, Amosie. Crezi că de eşti căpitan şi a prins drag măria-sa de tine am să plătesc întruna toate chiolhanurile voastre?</p>
                  <p rend="justify">—  Ei au început, cinstite vel-vistiernice, răspunse spăşit Amosie. Noi ne vedeam de drum<hi rend="color(#000000)">…</hi>
                  </p>
                  <p rend="justify">—  Behăind ca nişte mieluşei nevinovaţi, nu-i aşa?</p>
                  <p rend="justify">—  Întocmai, înălţimea-ta!</p>
                  <p rend="justify">—  Şi ei, lupii, au sărit asupra voastră! Haida de, Amosie, nu mă îmbătaţi voi pe mine cu apă chioară! făcu supărat vistiernicul. Barem aţi găurit pe vreunul? mai întrebă el înseninându-se pe dată.</p>
                  <p rend="justify">—  Păi cum altfel?! se fuduli Todoruţ.</p>
                  <p rend="justify">—  Taci loază! se răsti Amosie. Numai ne-am jucat cu ei, o ţâră<hi rend="color(#000000)">…</hi>
                  </p>
                  <p rend="justify">—  Mişeilor! îi dojeni boierul cu mai multă blândeţe în glas. Aşa mă amăgiţi voi de fiecare dată şi la urmă plătesc eu toate ulcelele sparte, ba şi doftori şi leacuri pentru oblojire. De-am porni odată spre casă, că nu vă mai pot ţine-n frâu, afurisiţilor<hi rend="color(#000000)">…</hi>  Dar pe tine nu te-am prea văzut, ori ai venit abia de curând?</p>
                  <p rend="justify">—  Eu mi-s<hi rend="color(#000000)">…</hi>
                  </p>
                  <p rend="justify">—  Tare de curând, măria-ta, îi luă vorba din gură Amosie. Dar fain mai ştie a se bate, că nici zece răitari nu-i stau în faţă.</p>
                  <p rend="justify">—  Atunci îi bine, drăguţă! dădu mulţumit din cap boierul. De oşteni vrednici avem trebuinţă, că azi-mâine luăm calea cătră ţară şi va trebui să înfruntăm şi pe păgâni şi cine mai ştie pe care alţii.</p>
                  <p rend="justify">Îi luă apoi pe toţi patru şi-i duse până la tabăra din marginea oraşului, unde Amosie îl chemă pe Marcu să stea împreună.</p>
                  <p rend="justify">—  Uite că loc îi destul, măcar că şi Todoruţ doarme tăt aici, dar încăpem tustrii! zise el arătându-i cortul.</p>
                  <p rend="justify">—  Mulţam, dragă prietene, dar eu n-oi rămâne, că mi-s în slujba altui domn.</p>
                  <p rend="justify">—  Ziceai că eşti la oarece neguţător<hi rend="color(#000000)">…</hi>
                  </p>
                  <p rend="justify">Marcu fu nevoit să-i povestească amănunţit cele pătimite şi cum avea în gând să se vadă cât mai curând cu stăpânul său, aşa cum fusese învoiala, că nu se făcea să nu-şi ţină cuvântul dat.</p>
                  <p rend="justify">—  Gaşpar-vodă?! Nicicând n-am auzit de el, iar la Moldova acuma-i domn Radu-vodă Mihnea!</p>
                  <p rend="justify">—  Poate să nu fi ajuns, însă curând are să-i ia locul stăpânul meu.</p>
                  <p rend="justify">—  No, nu-i bai! De vrei să pleci, măcar că îmi pare rău, slobod eşti, dar nu mai înainte de a-mi arăta şi mie cum faci de zbori spada din mâna duşmanului.</p>
                  <p rend="justify">—  Bucuros, după ce i-oi da de veste jupânului că am scăpat.</p>
                  <p rend="justify">—  Norocul nostru că jupân vistiernicul a uitat să ne poprească în tabără, aşa că poţi merge, ori vrei să viu şi eu cu tine?</p>
                  <p rend="justify">—  Cum să nu? Pofteşte!</p>
                  <p rend="justify">La hanul „Ţapul roşu” aflară că neguţătorul Dumitru abia ieri pornise mai departe şi că tare se mai zbătuse şi cheltuise spre a-l scoate pe vătaful său, dar i s-a spus că zurbagiii prinşi atunci fuseseră duşi la Kasovia.</p>
                  <p rend="justify">—  Uite că iar am ajuns dezbrăcat pe drumuri! se cătrăni Marcu. Bine că am căpătat spada, dar cojocul şi dolmanul s-or fi pierdut. Mă simt îndatorat pentru hainele ce mi-ai dat.</p>
                  <p rend="justify">—  Nu-i bai! Asta să fie toată supărarea! îl bătu pe umăr Amosie. Hai cu mine la oaste şi poate că se va întâlni măria-sa mai curând cu domnul tău, de nu în luptă, batăr la o beţie<hi rend="color(#000000)">…</hi>
                  </p>
                  <p rend="justify">Aşa se înfăţişă Marcu la aga Cândescu, iar acesta îl primi bucuros, ba îi mai dădu şi bani să se îmbrace ca lumea. Din nou intra în slujba domniei, dar a unui domn pribeag!</p>
                  <p rend="justify">Învăţă pe mulţi acea lovitură măiastră, de i se dusese vestea până la măria-sa, care poftise într-una din zile să-l vadă şi el pe dibaciul oştean. Marcu îi împlini voia şi în faţa pribeagului voievod smulse arma la zece oşteni pe rând, deşi se năpustiseră cu toţii asupra lui. Ce-i drept, porunca era ca îndată ce i se va smulge arma învinsul să se tragă într-o parte.</p>
                  <p rend="justify">—  Unde ai învăţat, flăcăule, asemenea lovituri măiestre? îl întrebă cu admiraţie Radu-vodă.</p>
                  <p rend="justify">—  De la înălţimea-sa Gaşpar Grazziani.</p>
                  <p rend="justify">—  Îl cunoşti? Mi s-a spus că eşti din Banat, dar cum de te-ai întflnit cu el?</p>
                  <p rend="justify">—  Mi-s<hi rend="color(#000000)">…</hi>  vreau să zic<hi rend="color(#000000)">…</hi>  am fost în slujba înălţimii-sale.</p>
                  <p rend="justify">—  I-auzi, se bucură Radu-vodă. Ce zici, Barbule? se întoarse el către un sfetnic. Tocmai eram în căutarea unui olăcar pentru Grazziani. N-o fi bun flăcăul ăsta?</p>
                  <p rend="justify">—  Dă, ştiu eu?! răspunse boierul cam îndoit.</p>
                  <p rend="justify">—  Cum ai zis că te cheamă? îl întrebă domnul, deşi bănăţeanul nici nu-şi pomenise numele.</p>
                  <p rend="justify">—  Marcu<hi rend="color(#000000)">…</hi>
                  </p>
                  <p rend="justify">—  Ascultă, Marcule! Mi-e tare drag de măiestria ta la arme, dar mai de trebuinţă mi-ar fi un om de credinţă să-l trimit la Grazziani şi socot că tu ai fi tocmai nimerit. Ce zici? Nu ţi-ar place să-l mai întâlneşti?</p>
                  <p rend="justify">—  Cum de nu, măria-ta, numai că nu ştiu pe unde o umbla acuma.</p>
                  <p rend="justify">—  După ştirea mea, plecase din Timişoara către Stambul, dar oricum acolo vei da de el. În taină, îţi voi spune cele de trebuinţă.</p>
                  <p rend="justify">Marcu nu căpătă nimic scris, ci a fost nevoit să ţină minte tot ce poftea măria-sa a-i zice prin viu grai.</p>
                  <p rend="justify">—  Să-i spui că m-am înţeles cu prinţul Gheorghe Hommonay să lovim deodată: el în Ardeal, iar eu în Muntenia. Când m-oi vedea ajuns la Târgovişte, în scaunul străbunilor mei, atunci Grazziani să mă sprijine cu osârdie şi pe lângă marele vizir dar şi la padişah, să-mi trimită steag de domnie. Să-i mai zici că şi Mollart, ştie el cine-i, pofteşte acelaşi lucru! Ai să ţii minte?</p>
                  <p rend="justify">—  D-apăi cum? răspunse Marcu, deşi în sinea lui se cam mira cum avea să-i ceară lui Grazziani să dea altuia scaunul domniei.</p>
                  <p rend="justify">Căpătă apoi bani de cheltuială şi un dar de la măria-sa, ca să-şi aducă aminte de milostivul domn, după care se înapoie în cortul lui Amosie. Lui îi mărturisi printre altele:</p>
                  <p rend="justify">—  Nu prea îmi arde de drum la turci, aş trece însă şi pe la Bălgrad, unde am eu o fătucă, pe acolo, prin apropiere, dar tu musai că ştii pe unde-i Mikeslaca<hi rend="color(#000000)">…</hi>
                  </p>
                  <p rend="justify">—  Micoşlaca, frate, c-aşa-i zicem noi, românii! îl îndreptă Amosie. Cum să nu ştiu, că doar eu îs de la Ciunga şi numai Cisteiu ne desparte satele noastre.</p>
                  <p rend="justify">—  Nu cumva o cunoşti pe Iulia Mikeş, stăpâna moşiei de acolo?</p>
                  <p rend="justify">—  Eu n-am prea avut treabă cu Mikeşii, că la noi stăpân îi contele Teleki. Dar rogu-te să le duci nişte bani bătrânilor mei şi să le spui că trăiesc. De merem la bătaie, după cum îi vorba, îi mai bine să aibă ei parte de avutul meu<hi rend="color(#000000)">…</hi>
                  </p>
                  <p rend="justify">—  Bucuros oi duce, iar de le-o mai trebui pot să le dau şi eu, că mi-o dat destul măria-sa.</p>
                  <p rend="justify">—  Ba, de ţi-s de trebuinţă, ia tu de la mine, se împotrivi Amosie, că ai mei nu sunt aşa de lipsiţi, iar tata chiar se va bucura când o afla că-s în viaţă.</p>
               </div>
               <div type="div3">
                  <head>NUNTA DIN CODRU.</head>
                  <p rend="justify">Cam multă vreme se scursese de când sătenii din Pojorâta hălăduiau fugari prin codrii Tigheciului, laolaltă cu sălbăticiunile pădurii. Bordeiele săpate într-o râpă, ascunsă privirii oamenilor, ba chiar şi fiarelor, îi adăpostiseră peste iarnă şi cu toate că se împrimăvărase nici vorbă să se poată apuca iar de munca ogoarelor. Îi durea sufletul ştiindu-le în paragină şi sufereau chiar şi pentru moşia boierului, căci bunul şi milostivul pământ îi hrănea pe toţi de-a valma şi nu era drept să fie batjocorit, dându-l uitării. Intrând în cel de-al şaptesprezecelea an al veacului, nădăjduiseră la vremuri mai bune, însă liniştea şi pacea domneau numai în pădure, că în afara ei furia şi patimile lumeşti se dezlănţuiseră cu şi mai multă putere. Hărţuielile dintre oştenii domniei şi cei ai lui „Ion-vodă”, care nu erau decât ţăranii asupriţi, conteniseră peste iarnă, dar odată cu primăvara au reînceput.</p>
                  <p rend="justify">Tot atunci a plecat şi Toderiţă la oaste, văzând că boierul Coste Nicoriţă nici vorbă să se mai întoarcă. Ar fi vrut să-i înfăţişeze copila, teafără şi senină, sperând ca astfel să mai potolească mânia tatălui şi a văduvului. Se zvonise că la domnia lui Alexăndrel-vodă Movilă boierul lor dobândise rang de vel-armaş, dar cică ar fi căzut rob la turci, care l-au pus să tragă la catargă în Marea Neagră. Nu prea ştiau ţăranii tigheceni de ce i se zice „neagră” şi nici ce-i aceea o „mare”, căci nu văzuseră în viaţa lor aşa-ceva, însă, după cum suna în urechi, părea să fie tare cumplit şi din milă faţă de Profiriţa nimeni nu sufla o vorbă.</p>
                  <p rend="justify">Apoi, dacă după atâta amar de vreme şi schimbare de domnie boierul nu se întorsese, Toderiţă socoti că-i bătuse ceasul să se ducă şi el laolaltă cu flăcăii în „oastea lui Ion-vodă”, măcar că inima îl povăţuia să nu plece de lângă Profiriţa.</p>
                  <p rend="justify">Astfel satul se golise de parte bărbătească, rămânând numai vreo câţiva moşnegi uitaţi de moarte şi popa Iacov, aşijderea încărunţit de vreme. Mult mai plânseseră atunci după „bădiţa”, şi Măriuca şi Profiriţa. Biata orfană se dedase vieţii din pădure, simţindu-se ca între ai ei, mai cu seamă că-i mijise şi cel dintâi mugurel de dragoste, pentru Toderiţă. Din când în când se mai ducea şi la mormântul jupânesei Ilisafta, care zăcea acum sub o movilă de pământ acoperită cu floricele de pădure, iar la căpătâi o străjuia o cruce de mesteacăn. Prin împrejurimi era numai pace şi linişte, doar zumzetul gâzelor şi ciripitul păsărelelor ţineau de urât moartei.</p>
                  <p rend="justify">Nu-i mai păsa Profiriţei nici de conacul părintesc, rămas în paragină pe mâna slugilor şi care s-ar fi prăpădit cu totul de nu se găsea inimosul megieş, comisul Melinte cel bătrân. Dintru început acesta chitise că jupâneasa şi cu fiică-sa se vor fi dat petrecerilor de prin târgul de scaun, de nu se vor fi călătorit chiar până prin Lehia. Se mâhnea numai la gândul că-l trăseseră femeile şi pe nătângul de Tomiţă pe lângă fusta fetii. Nici asta n-ar fi fost pricină de supărare, dar îl râcâia faptul cu nu-i trimise veste de pe unde hălăduia. Se bucura la gândul încuscririi cu Nicoriţeştii, însă nu trebuia să se rupă moşia de baştină, de unde avea să-şi ţină traiul.</p>
                  <p rend="justify">Pe la începutul postului mare, când încă nu se topise întreg omătul de pe câmpuri, un boiernaş de prin părţile Lăpuşnei trecuse pe la el şi-i spuse că venea din târgul Ieşilor, dar că nu auzise ca tânărul Melinte să-şi fi arătat faţa pe acolo, toată iarna. Îl văzuse de multe ori pe vel-armaşul Nicoriţă, dar fără nevastă ori fată după el. Şi se lăuda străinul că nu lipsise de la nici o sindrofie din târg, unde oricum s-ar fi aflat de astfel de feţe simandicoase. Vestea aceasta l-a făcut pe comisul Melinte să învoiască un olăcar în cetatea de scaun spre a lua urma feciorului, făcând şi carte de rugare pentru un prieten de-a lui, din tinereţe să-l caute pe Tomiţă. Cugetase într-un timp să-i ceară ajutor însuşi vel-armaşului, dar se temu să nu-l mânie, de cumva nu ar fi fost nici o pricină de îngrijorare.</p>
                  <p rend="justify">Până să i se întoarcă omul de la Ieşi, comisul auzi alta mai cumplită, cum că Tomiţă s-ar fi aflat în codrii Tigheciului, dar la vreo doi coţi sub pământ. O slugă îi adusese înspăimântătoarea veste însă nu-i putea da crezare întreagă, întrucât cu ani în urmă acesta mâncase o bătaie soră cu moartea de la flăcăii din Pojorâta şi acuma îl puteai bănui că ar pofti să se răzbune, dând vina pe ei. De la el mai aflase că şi jupâneasa Ilisafta împreună cu fiică-sa tot acolo ar fi fost îngropate, după ce fuseseră batjocorite de către mişeii băjenari din codru. „Bre, de-ai minţit, îţi tai limba şi te strâng de gât cu mâinile mele, ca pe un piţigoi!” îl ameninţase comisul, dar sluga se jura pe ce avea mai sfânt că numai adevăr grăia. Totuşi a mai trimis câteva iscoade prin pădure în aşteptarea olăcarului, nădăjduind că va fi minţit ticălosul de servitor. Unele zvonuri le mai auzise dumnealui comisul şi în vara trecută, cum că lefegii secui ai vel-armaşului ar fi fost puşi pe fugă de ţăranii răsculaţi, dar socotise că va fi fost vorba de alte locuri pe unde se încleştau oştenii cu zurbagiii smintitului „Ion-vodă”, mai cu seamă că niciunul dintre oamenii care plecaseră împreună cu Tomiţă nu se mai întorsese, că tot ar fi scăpat vreunul. Pe atunci le credea minciuni sfruntate, acum însă ghimpele îndoielii îi încolţise în suflet, dar şi o năprasnică ură şi sete de răzbunare împotriva mişelnicilor ţărani, de s-ar fi dovedit întemeiat zvonul.</p>
                  <p rend="justify">Cei din codru n-aveau de unde şti ce gânduri frământau mintea comisului şi îşi duceau zilele după cum se învăţaseră. Toma Melinte fusese îngropat, atunci când l-au găsit putrezit, că nu se înduraseră să-l lase aşa până la judecata de apoi. Îi puseseră şi o cruce la căpătâi, ca la orice creştin se vede însă treaba că viforniţa iernii o va fi doborât-o şi cum nu aveau un ţintirim anume cu greu i s-ar mai fi aflat mormântul. De multe ori crucea pusă la căpătâiul mortului era de lemn viu, care prindea rădăcini, şi odată cu trecerea anilor se făcea din ea un copac vârtos. Cine mai ştie la căpătâiul cui vor fi străjuind falnici stejari de azi, care fuseseră odinioară semn al morţilor acelor meleaguri?</p>
                  <p rend="justify">Din tabăra lui „Ion-vodă” veneau tot felul de zvonuri când bune, când rele. Uneori se spunea că ţăranii ar fi fost zdrobiţi de oştile domneşti, ca la numai o zi ori două să treacă vreun răzeş de prin alte plaiuri jurându-se că „măria-sa” era cu oastea pe dealurile Ieşilor. Ba unii au scos-o că însuşi „Ion-vodă” se va fi aflând în scaunul Moldovei şi că poruncise ca toată boierimea, cu mic cu mare, să-i slugărească pe ţărani.</p>
                  <p rend="justify">Într-o zi sosiră şi câţiva flăcăi din sat, aducând cu ei pe un străin cu şoldul retezat de secure, încât nu mai putea umbla. Era de felul lui de prin Ţara de Sus a Moldovei, din ţinutul Ţeţinei, dar fusese rănit în vreme ce lupta alături de pojorâteni şi aceştia l-au trimis pentru oblojire la ei în pădure. Se lăudaseră cu iscusinţa babei Irina şi cu îngrijirea fetelor.</p>
                  <p rend="justify">Îl chema Simion şi era feciorul lui Ştefan-boariul din satul Poiana, de dincolo de Cernăuţi. Graiul i se asemuia mult cu cel al tighecenilor, rostind şi el vorbele domol, de parcă i-ar fi fost lene să caşte gura mai largă. E drept că acum sărmanul flăcău nu prea avea chef de taifas, cu toate că mai să se sufoce din pricina codanelor ce se strânseseră gotcă în jurul lui. Părul bălai, ochii sinilii şi albeaţa pielii îl arătau de departe a fi om de la munte, cum nu mai văzuseră fetele de pe aici, aşa că una cuteză să-l întrebe:</p>
                  <p rend="justify">—  Bădiţă, da' satul matale îi dincolo de codrii noştri?</p>
                  <p rend="justify">—  Vezi-bine! făcu Măriuca isteţindu-se, ca să nu-l lase să răspundă. Trebuie să fii tocmai hăt<hi rend="color(#000000)">…</hi>  de colo<hi rend="color(#000000)">…</hi>  de dincolo de Ieşi! găsi scăpare fata, pomenind numele cetăţii domneşti, ştiut de toţi.</p>
                  <p rend="justify">Cu toată durerea ce-l săgeta, Simion nu se putu ţine să nu râdă, văzând zgâtia aceea de fată cum se dădea mare şi deşteaptă.</p>
                  <p rend="justify">—  Ba încă şi mai departe, fată hăi! spuse el când se opri din râs. Taman către Lehia! Auzit-ai de Ţara Sepeniţului?</p>
                  <p rend="justify">Măriuca rămase cu gura căscată, căci nu auzise nicicând de asta, dar nici suratele ei nu erau mai breze.</p>
                  <p rend="justify">—  Adecă<hi rend="color(#000000)">…</hi>  nu eşti din ţara Moldovii?! întrebă ea, după o clipă de gândire.</p>
                  <p rend="justify">—  Ba cum să nu! Numai că Moldova îi tare întinsă şi la ţinutul nostru îi zicem „ţară”. Înţeles-ai?</p>
                  <p rend="justify">Unele fete încuviinţară, măcar că habar n-aveau ce le îndruga străinul. Se mirau numai că le vorbea cam în dodii, dar altminteri nu-şi băteau capul să priceapă ceva. Măriuca însă nu se lăsă cu una cu două:</p>
                  <p rend="justify">—  Ba eu să-ţi spui drept, bădiţă, n-am înţeles nimic. De turci, de tătari, de lehi, am auzit, dar de<hi rend="color(#000000)">…</hi>  spânţ, doamne iartă-mă, cum ai zis matale, nici vorbă.</p>
                  <p rend="justify">Lui Simion începu a-i fi dragă fetişcana, care nu se dădea uşor biruită. Ba încă i se mai ostoia durerea povestind cu ea.</p>
                  <p rend="justify">—  Ian spune-mi şi mie cum te cheamă?</p>
                  <p rend="justify">—  Măriuca.</p>
                  <p rend="justify">—  Ei bine, Măriucă, de-ar fi să ne strângem toţi românii câţi trăim sub soare, s-ar face o ţară ca Moldova, dar cu mult măi mare, de vreo trei-patru ori.</p>
                  <p rend="justify">—  Bădiţă, matale şuguieşti cu mine, se bozumflă fata. Eu te întreb că-s proastă şi neumblată, că în afară de codru n-am fost nicăieri.</p>
                  <p rend="justify">—  Nu şuguiesc, Ilenuţă dragă<hi rend="color(#000000)">…</hi>
                  </p>
                  <p rend="justify">—  Ba eu îs Măriuca, aşa să ştii! se supără ea de-a binelea.</p>
                  <p rend="justify">—  Iacă, fetelor! zise Simion. Dacă m-oi înzdrăveni am să vă mai spun câte ceva despre lumea aiasta, că eu, ce-i drept, îs cam umblat şi degeaba s-a supărat Măriuca pe mine că<hi rend="color(#000000)">…</hi>
                  </p>
                  <p rend="justify">—  Nu m-am supărat, bădiţă Simioane! sări ea bucuroasă că i-a zis pe nume. Na, zic şi zău!</p>
                  <p rend="justify">—  Bine, Măriucă, te cred. Aşa mi se năzărise mie, m-oi fi înşelat<hi rend="color(#000000)">…</hi>
                  </p>
                  <p rend="justify">—  Da' mai lăsaţi omul în pace, ghiavoliţelor! se zborşi baba Irina, care sosise cu nişte fierturi. Nici să sufle nu mai poate de voi?</p>
                  <p rend="justify">—  Iraaan, mătuşică! sări tot Măriuca. Dar ce-i facem, că doar nu-l mâncăm? Ia, mai schimbăm şi noi o vorbă, colea, despre lume<hi rend="color(#000000)">…</hi>
                  </p>
                  <p rend="justify">—  Ptiu, stuchite-ar mâţele! făcu baba. Uite cine s-a găsit să pună ţara la cale! Mai bine v-aţi duce să cătaţi nişte rădăcini de bujor de pădure, că n-am mai dat de ele de vreo câteva zile şi bine i-ar prinde flăcăului.</p>
                  <p rend="justify">Auzind că era vorba de sănătatea lui Simion, o zbughiră care încotro şi până-n seară bordeiul babei fu plin de tot felul de rădăcini, unele chiar de bujor de pădure, cum poftise. Apoi veniră alte zile cu veştile lor bune şi rele şi încetul cu încetul Simion prinse a se întrema, dar tot nu se putea mişca din loc, chiar sprijinit de careva. În schimb, Măriuca nu se mai dezlipea de la căpătâiul lui, iar celelalte fete începură a nu se mai arăta pe acolo.</p>
                  <p rend="justify">Trecuseră chiar vreo câteva săptămâni, răstimp în care Simion îi povestise câte-n lună şi-n stele, dar mai cu seamă se minunase copila cât de mulţi şi pe ce întinse meleaguri se aflau cei de un neam cu ea, numai că trăiau despărţiţi. Îi pomenise chiar şi de acel vodă Mihai, despre care ea ştia numai ce furase cu urechea de la bătrânii satului.</p>
                  <p rend="justify">—  Dar de Toderiţă ce ai să povesteşti, bădiţă Simioane? cuteză să-l întrebe într-o zi şi Profiriţa.</p>
                  <p rend="justify">—  Îi un mare viteaz, care n-o să-şi lase şoldurile să i le spintece duşmanii, cum au făcut unii<hi rend="color(#000000)">…</hi>
                  </p>
                  <p rend="justify">—  Iii, bădiţă, iar şuguieşti, îl dojeni Măriuca, nemulţumită că flăcăul se vorbea de rău pe sine însuşi. Şi el îi om ca toţi oamenii şi de-o avea zile se va întoarce, nu-i aşa Profiriţă?</p>
                  <p rend="justify">Mlădiţa boierească îşi plecă sfioasă fruntea oftând. I se făcuse tare dor de Toader şi mai că-i părea rău că nu se rănise şi el, să fi fost adus înapoi. Numai că nici în pădure nu erau doar zile senine şi se vede că băjenarii aveau multe de îndurat.</p>
                  <p rend="justify">Într-una din zile, pe când Simion se prăjea la soare într-un luminiş de pădure, având pe Măriuca lângă el, se auziră deodată răcnete ca de hăitaşi la vânătoare. În scurtă vreme, ţipete deznădăjduite îi îngrijorară pe cei doi.</p>
                  <p rend="justify">—  Oare ce să fie? săltă fata capul.</p>
                  <p rend="justify">—  Poate că niscaiva hăitaşi gonesc vânatul pentru vreo faţă boierească, răspunse Simion, cu toate că nici el nu se prea simţea în largul său.</p>
                  <p rend="justify">—  Ar trebui să ne tragem mai în desiş! făcu speriată fata.</p>
                  <p rend="justify">—  Să-ncercăm! încuviinţă rănitul.</p>
                  <p rend="justify">N-apucară să facă nici un pas, că dintre copaci se iviră doi călăreţi şi cu suliţele în mâini se repeziră asupra lor.</p>
                  <p rend="justify">—  Tătarii! răcni îngrozită Măriuca.</p>
                  <p rend="justify">Atât a mai apucat a spune, căci fu doborâtă la pământ de un călăreţ şi călcată în copitele calului. „Înţeapă-i, mă Ilie!” auzi ea o voce, dar începură a-i vâjâi tâmplele şi nu se mai gândi la nimic.</p>
                  <p rend="justify">Cei doi erau oştenii comisului Melinte, dar dintre aceia care nu ştiau ce-i mila.</p>
                  <p rend="justify">—  Ce să-i mai înţăp, bre Tănase, că doar chisăliţă i-am făcut! răspunse celălalt, care nu mai fu auzit de fată.</p>
                  <p rend="justify">Toată pădurea vuia de strigăte şi ţipete de moarte, căci slujitorii căpătaseră poruncă straşnică să ucidă tot ce le-o ieşi în cale, fie şi prunc cu ţâţă-n gură. Aflase boierul de moartea preaiubitului său fecior şi nu-şi mai găsea astâmpăr până ce n-avea să stârpească toată sămânţa blestemaţilor de ţărani. Cu toate acestea, multe femei şi chiar moşnegi se dosiseră din faţa urgiei şi aşteptau să treacă năvălitorii.</p>
                  <p rend="justify">Printre cei scăpaţi ca prin minune se afla şi Profiriţa, care se întoarse la sălaşuri îndată ce se isprăvi hărmălaia. Curând îi găsi pe Simion şi Măriuca, deşi nu mai dădeau nici un semn de viaţă, după cum i se păruse la început. Alergă la pârâiaşul din vale şi se întoarse cu un căuc de apă, stropindu-le faţa. Cu mare bucurie văzu deschizându-se ochii Măriucăi.</p>
                  <p rend="justify">—  Trăieşti, soră dragă?! exclamă Profiriţa, apucând capul însângerat al fetei şi sărutându-l printre lacrimi. Ce bine-mi pare!</p>
                  <p rend="justify">—  Bădiţa Simion<hi rend="color(#000000)">…</hi>  fu primul gând al Măriucăi.</p>
                  <p rend="justify">—  I-aici, lângă tine! Trăieşte! răspunse Profiriţa, fără să se mai gândească dacă era adevărat că omul nu murise.</p>
                  <p rend="justify">—  Atunci<hi rend="color(#000000)">…</hi>  bine! şopti Măriuca şi închise ochii.</p>
                  <p rend="justify">Profiriţa mai turnă apă şi spălă cu multă grijă rănile fetei, după care trecu şi la Simion şi se bucură nespus auzindu-l că dă semne de viaţă.</p>
                  <p rend="justify">—  Te doare, bădiţă? întrebă ea alintându-i obrajii.</p>
                  <p rend="justify">Flăcăul deschise ochii şi abia horcăi:</p>
                  <p rend="justify">—  Mări<hi rend="color(#000000)">…</hi>  uca<hi rend="color(#000000)">…</hi>?</p>
                  <p rend="justify">Un val de spumă însângerată îl năpădi în colţul gurii.</p>
                  <p rend="justify">—  Îi lângă matale, numa' că-i pălită rău, sărmănica, de nu se poate mişca.</p>
                  <p rend="justify">Flăcăul încercă să-ntindă mâna, căutând-o, iar Profiriţa înţelegându-i voia o apucă pe a Măriucăi şi i-o puse între degete. Cum o simţi, începu a o strânge uşurel, de parcă ar fi vrut să-i dea viaţă. Măriuca deschise din nou ochii rugători:</p>
                  <p rend="justify">—  Să ai grijă de bădiţa, că eu mă duc<hi rend="color(#000000)">…</hi>
                  </p>
                  <p rend="justify">—  Taci, soro dragă, ce vorbeşti<hi rend="color(#000000)">…</hi>  Iată, dau fuguţa la baba Irina şi vă scapă ea pe amândoi.</p>
                  <p rend="justify">Totuşi nu se îndură să-i lase singuri, mai cu seamă că nici nu ştia dacă baba mai era în viaţă. Ba chiar i se păru că Măriuca s-a mai înviorat, auzind-o zicând:</p>
                  <p rend="justify">—  Ne ducem, bădiţă!</p>
                  <p rend="justify">—  Împreună<hi rend="color(#000000)">…</hi>  mireasa mea<hi rend="color(#000000)">…</hi>  că tare aş fi vrut<hi rend="color(#000000)">…</hi>  se căzni Simion să spună ceva mai desluşit, dar spuma cea roşie nu-l îngăduia nicicum.</p>
                  <p rend="justify">—  Taci, bădiţă Simioane! Taci că ţi-a fi rău! se rugă Profiriţa, ştergându-i buzele cu poala rochiei.</p>
                  <p rend="justify">—  Să-mi pui cunună de mireasă<hi rend="color(#000000)">…</hi>  soră dragă<hi rend="color(#000000)">…</hi>  de floricele<hi rend="color(#000000)">…</hi>  şi să mă aşăzi lângă<hi rend="color(#000000)">…</hi>  bădiţa<hi rend="color(#000000)">…</hi>  să nu ne fie urât!</p>
                  <p rend="justify">—  Îm<hi rend="color(#000000)">…</hi>  preună, horcăi din ce în ce mai slab Simion, după care amuţi de tot.</p>
                  <p rend="justify">Profiriţa se repezi să-l şteargă iarăşi, dar acesta rămăsese cu ochii lui mari şi albaştri aţintiţi pe deasupra frunzişului pădurii, către cerul din care se rupseseră cândva ca două fărâme. Nici Măriuca nu mai sufla, plecând împreună pe necunoscutul drum.</p>
                  <p rend="justify">Hohote de plâns sfâşiară pieptul Profiriţei şi abia când îi secă fântâna lacrimilor îşi aminti dorinţa morţilor şi se apucă de cules tot felul de floricele de pădure. Împleti, suspinând, două cununiţe şi le aşeză cu gingăşie pe frunţile „logodnicilor”. Îi privi îndelung, necutezând să le tragă pleoapele, căci privirile lor păreau a nu se mai sătura de nemărginirea cerului. Stăteau alături, mână-n mână, precum în faţa unui altar, al altei lumi, cununându-se pe vecie.</p>
                  <p rend="justify">În cele din urmă, cu mâna tremurândă le coborî pleoapele, sărutându-i parcă temătoare să nu-i deştepte din adâncul somn al morţii.</p>
               </div>
               <div type="div3">
                  <head>ADEVĂRATUL STĂPÂN.</head>
                  <p rend="justify">Kalindudak îl găsi pe Grazziani, cu dinţii înfipţi în beregata unui lup, în vreme ce altul zăcea lângă el de parcă ar fi vrut să-i ţină de cald. Căpitanul, care nu se dăduse bătut de blestemata băutură, se trezise auzind strigătele fără a-şi da seama dacă erau de durere ori de beţie, cum era în obicei pe la chiolhanuri. Până una-alta înşfăcase iataganul şi se năpusti pe punte suduind. Dar când îşi văzu păroşii oaspeţi începu a răcni cu putere, de băgă groaza chiar şi în haită.</p>
                  <p rend="justify">—  Lupii! Nu vă lăsaţi, copii! Daţi cu ce apucaţi!</p>
                  <p rend="justify">La chemarea lui se mai dezmeticiră şi alţii şi în acest fel izbutiră să doboare nu mai puţin de zece fiare. Când cei din urmă lupi fură izgoniţi de pe corabie sinistraţii se îngrijiră de morţi şi de răniţi, dar în acea noapte nimeni n-a mai închis ochii. A doua zi se mai potoliseră vântoasele, iar Kalindudak, după ce inspectă puntea de cum se făcu puţină lumină, veni să-l vadă pe teribilul mubaşir al padişahului, care-şi atârnase mâna de gât, pe sub cojoc.</p>
                  <p rend="justify">—  Măria-ta ai fost mai de spaimă pentru lupi decât ei pentru noi. Se vede treaba că uneori se mai schimbă rânduiala lumii.</p>
                  <p rend="justify">—  Ba, eu gândesc că de nu te băgai domnia-ta, căpitan-efendi, îl şi înghiţeam, că doar văzut-ai că eram gata s-o fac<hi rend="color(#000000)">…</hi>
                  </p>
                  <p rend="justify">Căpitanul fusese cel care i-a oblojit rana, după ce o spălase bine şi o unsese cu dohot.</p>
                  <p rend="justify">—  În scurt timp vei uita de durere, luminăţia-ta, dar toată viaţa n-are să-ţi iasă din minte cum ai vrut să înghiţi un lup viu!</p>
                  <p rend="justify">După două zile, viscolul se opri cu desăvârşire, dar se lăsă un ger cumplit, care avea să prelungească aşteptarea până cine ştie când.</p>
                  <p rend="justify">—  Căpitan-efendi! De nu-l voi afla pe luminăţia-sa Iskender-paşa la Silistre, va trebui să mergi mai departe până la Ibrail, ori poate chiar la Kalas, căci după câte bag de seamă aici ne prinde vara.</p>
                  <p rend="justify">—  Nici vorbă, înălţimea-ta, se împotrivi Kalindudak. Mâine, cel mult poimâine, plesneşte gheaţa şi se pornesc sloiurile. O dată cu ele ne slobozim şi noi. Dacă nu suflă vânt potrivnic, mai mult ca o zi şi o noapte nu facem până la Silistre. De nu s-o putea, mergem şi mai departe, numai că oamenii mei<hi rend="color(#000000)">…</hi>
                  </p>
                  <p rend="justify">—  Înţeleg, înţeleg<hi rend="color(#000000)">…</hi>  De bună-seamă că le plătesc!</p>
                  <p rend="justify">Prevestirile lui Kalindudak suferiră o întârziere de numai o zi, după care, înmuindu-se gerul, au pornit la vale odată cu sloiurile.</p>
                  <p rend="justify">Ajuns la treptele de marmură ale grădinii conacului paşei de Silistra, Grazziani băgă de seamă că norocul i-a surâs din nou, fiindcă Iskender-beg nu plecase. Ba încă l-a primit cu multă căldură pe omul împăraţilor, şi creştin şi musulman.</p>
                  <p rend="justify">—  Nu te credeam atât de tânăr, Gaşpar-bey, îl întâmpină seraskerul. După cum ţi-a mers vestea înţelepciunii, socoteam că ai barba colilie şi, când-colo, abia de ţi s-a împlinit.</p>
                  <p rend="justify">—  Nu în firele de păr stă virtutea omenească, luminăţia-ta, ci în vitejia spadei şi-n credinţa inimii. Din astă pricină mai am încă multe de învăţat, până să mă asemuiesc marelui serasker de Karamania, se înclină curtenitor morlacul.</p>
                  <p rend="justify">—  Pare-mi-se că ai viclenia vulpii şi nu s-au înşelat cei care au vorbit de iscusinţa ta de-a întoarce vorbele, îndulcindu-le după trebuinţă. Ca oştean, eu însă iubesc calea cea dreaptă, fără ocolişuri şi te poftesc să faci aşijderea, dacă vrei să te socot prieten al meu.</p>
                  <p rend="justify">Grazziani scoase atunci pungile cu ducaţi de aur ce le avea într-o desagă de piele, precum şi scrisoarea lui Mollart. Ochii lui Iskender-paşa străluciră de lăcomie şi un zâmbet mulţumit îi înflori pe faţă.</p>
                  <p rend="justify">—  La Stambul ai fost? isoodi el.</p>
                  <p rend="justify">—  Mă voi duce, dar numai cu încuviinţarea înălţimii-tale, că altminteri bat drumul zadarnic.</p>
                  <p rend="justify">Se vedea cât-colo că vorbele mieroase nimeriseră ţinta, căci paşa era deosebit de încântat. Nu s-ar putea spune dacă nu cumva şi greutatea pungilor, pe care le cumpănea în mâini, făcea să se arate plin de bunăvoinţă.</p>
                  <p rend="justify">—  S-ar putea să fim vreme îndelungată împreună, beyule! zâmbi vizirul. Deocamdată ai să mă însoţeşti până la Sakci, răstimp în care îmi vei povesti de umbletele tale la Beci. Apoi astea<hi rend="color(#000000)">…</hi>  cumpăni din nou pungile, dar Grazziani îi luă vorba din gură:</p>
                  <p rend="justify">—  Nu-s decât pentru început, luminăţia-ta, că nu m-am încumetat singur la drum cu bani mai mulţi, dar când fi-voi pe scaunul de la Yaş, prin milostivirea înălţimii-tale, altcum aş putea<hi rend="color(#000000)">…</hi>
                  </p>
                  <p rend="justify">—  Da! Auzit-am eu câte ceva că râvneşti domnia Bogdaniei, însă acolo se află Radu-bey, bunul meu prieten.</p>
                  <p rend="justify">—  Dar mai ştiu, strălucite vizir, că beyul de care vorbeşti este beteag de ochi şi bucuros s-ar trage la odihnă pe malul Bosforului. Se-nţelege că paguba ce ar suferi-o tot eu va trebui s-o acopăr.</p>
                  <p rend="justify">—  Ca să ajungi bey la Bogdan-illi, mă rog, se poate, nu zic nu, dar va trebui să fii mai întâi robul meu!</p>
                  <p rend="justify">—  Cu toată inima<hi rend="color(#000000)">…</hi>
                  </p>
                  <p rend="justify">—  Nu numai cu inima, ci cu totul! Mă-nţelegi?<hi rend="color(#000000)">…</hi>  Totul!</p>
                  <p rend="justify">Bătu din palane şi se ivi Kuciuk, deoarece, lucru de mirare, nu fusese de faţă până atunci.</p>
                  <p rend="justify">—  Îl vezi? Este omul care mi-a jurat credinţă, ca şi tine, şi m-am încrezut în el. E drept că pentru a-l feri de ispită i-am retezat limba, dar l-am încărcat cu cele mai scumpe daruri ale pământului. Ce crezi că mi-a făcut? M-a vândut scriind cu mâna şi atunci i-am retezat-o! Eu ţin la el, până mai are o mână teafără, doi ochi şi două picioare, că până la urmă numai capul va mai putea răscumpăra hainia lui. Dar el este o pildă, pentru cei ce trebuie să înţeleagă!</p>
                  <p rend="justify">Grazziani se gândi că de-ar cădea în mâna lui Iskender, ca vânzător, bine n-avea să-i fie, dar se ţinu tare, încercând s-o ia în şagă.</p>
                  <p rend="justify">—  Dar de-mi vei tăia limba, luminăţia-ta, nu voi mai putea ajunge domn<hi rend="color(#000000)">…</hi>
                  </p>
                  <p rend="justify">—  Ca să scapi cu limba întreagă va trebui s-o răscumperi cu blănuri de samur şi jder, în afara aurului ce-mi rămâi dator. Iar de te haineşti, plăteşti cu capul, că n-am vreme să te ciopârţesc asemenea lui Kuciuk şi nici nu-mi e de trebuinţă o altă pildă.</p>
                  <p rend="justify">A  doua zi plecară împreună, în corabia lui Iskender-paşa, pe Dunăre la vale. Toată vremea tăifăsuiră despre cele ce aveau de făcut şi cum ar trebui să se poarte Grazziani la Poartă, spre a dobândi scaunul Moldovei.</p>
                  <p rend="justify">—  Vei da peste oamenii de credinţă ai sultanei Mahpeyker Kosem, care te vor trage de limbă, făgăduindu-ţi marea cu sarea, dar să te fereşti de ei, ca şi de stăpâna lor. Cată să te bagi sub pielea sultanei Mahfiruz, soaţă haşeki a luminatului nostru padişah, iar de Halil-paşa sadrazamul să nu-ţi pese, că nu face nici cât o ceapă degerată. De te afli la ananghie şi n-ai cum o scoate la capăt, trimite veste după mine, dar nu spune nimănui cele ce-am vorbit împreună. Nici de Mollart să nu sufli o vorbuliţă, înţelesu-m-ai?</p>
                  <p rend="justify">Grazziani încuviinţă din cap, fără a scoate o vorbă. Cunoştea destul de bine cum mergeau treburile la Istambul şi în privinţa asta nu avea trebuinţă de poveţele paşei, dar se prefăcu neştiutor.</p>
                  <p rend="justify">—  Tu vei fi omul meu de credinţă la Yaş, că pe Radu-bey îl întorc în Kara-ili. Bethlen rămâne în Erdel-ili şi peste toţi trei eu voi fi stăpânul. Asta să ţi-o bagi bine în cap!</p>
                  <p rend="justify">Înţelegând dorinţa vizirului de a stăpâni toate ţările româneşti, Grazziani nu fu prea încântat, mai cu seamă când îl mai auzi că vrea să-i aducă pe toţi locuitorii acestor meleaguri la dreapta credinţă a lui Mahomed. Se temea ca nu cumva aceste plăsmuiri ale lui Iskender-paşa să fi avut încuviinţarea Porţii, că atunci tare ar mai fi fost greu să se împotrivească numai din Moldova, fiindcă de ceilalţi doi nu se îndoia că vor fi slugi credincioase turcului.</p>
                  <p rend="justify">—  Priceput-am eu, oare, că nu voi mai căpăta porunci de la Bâb-i Ali?</p>
                  <p rend="justify">—  Deocamdată da, tot de la Sublima Poartă, dar nu pentru multă vreme. La Akerman fi-va inima viitoarei ţări, căci se vor supune strălucirii mele şi credincioşii tătari. Lumina credinţei Profetului va veni de la Babadag, unde am să poruncesc zidirea unei geamii, cu mult mai mândră decât însăşi Aya Sofia. Auzit-am că şi sultanul a isprăvit geamia lui albastră, construită de Ahmed Aga, discipol al marelui arhitect Mimar Sinan, dar nu cred că are s-o întreacă în măreţie pe cea care se va ridica în Dobrogea lângă mormântul lui Saltuk Dede. Pe urmă se vor construi moschei în fiecare târg din ţările valahe, fiindcă în Bugeac şi părţile tătăreşti de la Krâm nu-s prea întinse aşezările omeneşti.</p>
                  <p rend="justify">Destăinuirile vizirului mai să-l îngrijoreze pe Grazziani, dacă nu-şi dădea seama de neputinţa unor asemenea înfăptuiri primejdioase pentru ţările române. Asta ar fi însemnat un paşalâc la un loc cu tătarii, şi cumplit ar fi fost. Îşi zise încă o dată că erau plăsmuiri bolnave ale unei minţi înfierbântate şi se hotărî să-i cânte în strună, să facă pe dracu-n patru spre a dobândi domnia Moldovei, că pe urmă avea el să destrame visurile de mărire ale vizirului de la Dunăre.</p>
                  <p rend="justify">De cum se coborâră pe uscat, la Măcin, apucară calea Babadagului călare, pe drumuri ce străbăteau păduri desfrunzite de iarnă, până ce deodată se desfăşură la picioarele lor o vale încântătoare, cu un ghiol uriaş ce se pierdea în largul zării. Era, desigur, Razelmul, pe ale cărui ape pluteau încoace şi încolo nenumărate caice, ca nişte fluturi. Minarete cu vârfuri ascuţite şi felurit colorate se înălţau spre albastrul cerului, dar din păcate încă era prea timpuriu pentru izbucnirea verdelui crud al primăverii, şi asta ştirbea oarecum din frumuseţea locului. Totuşi când şi când stoluri de păsări călătoare se îndreptau spre braţul Sfântului Gheorghe, iar de acolo în delta Dunării. Se simţea în văzduh sfârşitul iernii, ca-n fiecare an destul de curând prin părţile Babadagului, loc pe care vizirul dorea să-l facă inima lumii musulmane din această parte a bătrânei Europe. Îi întâmpinară ayanul şi muftiul din Babadag, care pregătiseră o primire măreaţă stăpânului acestor meleaguri, Iskender-paşa. „De bună-seamă că se crede un Alexandru, al cărui nume îl poartă!” îşi zise Grazziani, văzând pohfala intrării lor în târg. Se îngrijora totodată la gândul că ar fi cu putinţă să fie şi el silit să-l întâmpâne asemenea în târgul Ieşilor, când acesta va fi cetatea lui de scaun.</p>
                  <p rend="justify">—  Vezi tu, beyule, îi zise Iskender într-o zi. Aici îmi adun oastea spre a-l înfrunta pe leah şi după ce l-oi supune altcum sta-voi de vorbă cu ghiftuiţii dregători de la Stambul.</p>
                  <p rend="justify">—  Fi-va oare şi Lehia ţară supusă luminăţiei-tale?</p>
                  <p rend="justify">—  Poate că peste ani, nu zic ba! Până atunci însă, craiul leah va trebui să tremure de frica mea. Dar de ce mă spovedesc ţie, beyule? Luat-ai cumva locul lui Kuciuk?</p>
                  <p rend="justify">—  Aş vrea, de-ar fi cu putinţă, însă doar în inima luminăţiei-tale şi nu altfel<hi rend="color(#000000)">…</hi>
                  </p>
                  <p rend="justify">—  Numai de tine atârnă, prietene! Şi ca dovadă a încrederii din partea mea te poftesc să vii la divan cu căpeteniile oastei mele, care este înşirată de la Isakţi la Mahmudia. La un semn, se adună toată şi trece pe la Obluciţa peste Dunăre. Cu asemenea oşteni, lumea o cuprind!</p>
                  <p rend="justify">La sfatul poruncit de vizir se înfăţişară cu toţii în păr şi Grazziani putu să-şi dea seama că „vitejii” paşei nu erau decât o adunătură de tâlhari, cu gândul numai la pradă şi cu nimic din umbra falnicilor oşteni de odinioară. N-aveau nici arme îndeajuns, iar cele pe care le văzu erau nişte vechituri bune de speriat copiii. Află de asemenea despre o „bandă a lui Pandele”, care-i hărţuia pretutindeni, făcându-le viaţa amară de cum se răzleţeau de grosul oştirii.</p>
                  <p rend="justify">—  Cum de nu i-aţi nimicit până acum? se încruntă paşa.</p>
                  <p rend="justify">—  Abia de-am izbutit să punem mâna pe doi dintre ei, chiar aici în Babadag, că de scăpau prin bălţile Tunei îi ocrotea şeitan făcându-i de nevăzut.</p>
                  <p rend="justify">—  Să-i aduceţi la mine să văd şi eu de cine vă spăimântaţi voi, nevolnicilor! se răsti Iskender-paşa.</p>
                  <p rend="justify">De bună-seamă că acel Pandele, care-i băga în răcori pe oştenii nebiruitului vizir, era vreun localnic valah, fiind bine ştiut că pe limba asta de pământ, dintre Dunăre şi Mare, românii încă se mai găseau la ei acasă, cu toată asuprirea turcească. Cei doi prinşi, trântiţi legaţi-cobză la picioarele vizirului, erau uscăţivi şi zdrenţăroşi, dar cu o neaşteptată dârzenie în ochi. Deşi li se poruncise să rămână cu faţa la pământ, se sumeţiseră a-şi sălta capetele înfruntându-l pe paşă.</p>
                  <p rend="justify">—  Vă bateţi joc de mine? se răsti Iskender, privind împrejur. Oare aceştia să fie tâlharii ce bagă în răcori oastea şi slugile mele?</p>
                  <p rend="justify">—  Aceştia, luminăţia-ta i răspunse careva cam fâstâcit.</p>
                  <p rend="justify">—  Unde-i Pandele? se răsti vizirul către prinşi.</p>
                  <p rend="justify">Oamenii se uitară la el, dar nu răspunseră.</p>
                  <p rend="justify">—  Nu vorbesc limba noastră?</p>
                  <p rend="justify">—  Cum de nu, slăvite stăpân, au dovedit-o în atâtea rânduri cu faptele lor, răspunse ayanul însuşi.</p>
                  <p rend="justify">—  Atunci pentru ce nu răspundeţi, ticăloşilor? răcni paşa spre ei.</p>
                  <p rend="justify">Degeaba! Prinşii se încăpăţânau să tacă şi asta îl scotea pe Iskender din sărite.</p>
                  <p rend="justify">—  Să vie Selim! porunci el. Trebuie să aflaţi unde-i nemernicul de Pandele, ca să-l jupoi de viu, spre pilda tuturor!</p>
                  <p rend="justify">Gealatul se ivi pe dată, însă nu putu să-şi arate măiestria fiindcă interveni Grazziani, mai înainte ca Iskender să-i spună ce trebuie să facă.</p>
                  <p rend="justify">—  Dacă îmi este îngăduit, luminăţia-ta, aş, încerca şi eu, cu vorbă bună, să scot câte ceva de la ei, înfrângându-le cerbicia. De mi-i dai pe mână, poate îi fac să spună unde-i faimoasa căpetenie.</p>
                  <p rend="justify">Vizirul se uită la el cam neîncrezător, dar îşi aminti de iscusinţa vorbirii mubaşirului şi încuviinţă, făcându-i chiar plăcere să vadă ce va ieşi din asta.</p>
                  <p rend="justify">—  Fie! Ţi-i încredinţez, dar de nu izbuteşti<hi rend="color(#000000)">…</hi>
                  </p>
                  <p rend="justify">—  Este doar o încercare, slăvite vizir. Iar de voi da greş, Selim va face cele de cuviinţă.</p>
                  <p rend="justify">—  Hai să fie cum zici, beyule.</p>
                  <p rend="justify">—  Dar poftesc să rămân numai cu ei, fără martori şi fără pază, aşa că porunceşte să fie duşi la gazda mea.</p>
                  <p rend="justify">Vizirul încruntă din sprâncene dar până la urmă încuviinţă, poruncind să fie duşi sub pază până acolo unde ceruse mumbaşirul împărătesc.</p>
                  <p rend="justify">Înclinându-se în faţa lui Iskender-paşa, acesta ceru îngăduinţa să plece, ceilalţi rămânând mai departe, să pună ţara la cale.</p>
                  <p rend="justify">Procedând la cercetarea prinşilor, Grazziani porunci mai întâi să fie dezlegaţi şi să li se aducă mâncare bună şi apă de băut, supraveghindu-i chiar el pe cei doi, care se repeziră hămesiţi asupra bucatelor.</p>
                  <p rend="justify">—  V-a ţinut cam multă vreme flămânzi, nu-i aşa? îi întrebă cu blândeţe în glas.</p>
                  <p rend="justify">Cei doi săltară capetele deodată, privindu-l cu uimire şi oprindu-se din mestecat.</p>
                  <p rend="justify">—  De mine să nu vă temeţi, că şi eu sunt creştin, ca voi, ba chiar şi român.</p>
                  <p rend="justify">—  Atunci pentru ce vorbeşti limba lor spurcată?</p>
                  <p rend="justify">Întrebarea îi fu pusă pe româneşte iar morlacul înţelese, însă parcă îi atâtea un nod în gâtlej, căci n-avea deprinderea vorbirii în această limbă.</p>
                  <p rend="justify">—  Noi am priceput ce-ai vorbit cu păgânul, dar să ştii că n-ai să scoţi nimic de la noi, chiar de încerci să ne amăgeşti cu duhul blândeţii! îl preveni, pe turceşte, celălalt.</p>
                  <p rend="justify">—  Oameni buni! Vă vorbesc în limba turcului întrucât văd că şi voi aţi deprins-o şi ne putem înţelege. Asta nu înseamnă însă că nu sunt de acelaşi neam cu voi, doar că m-am născut prin părţile sârbeşti şi am crescut printre străini şi încă nu mă descurc româneşte. Ca un creştin ce sunt, vă jur pe rănile Mântuitorului! termină el făcându-şi cruce.</p>
                  <p rend="justify">Ştiind că musulmanii nu şi-ar fi făcut semnul acela „spurcat” pentru nimic în lume, prinşii părură a se îndupleca, dar rămaseră tăcuţi, cu priviri când mirate, când iscoditoare.</p>
                  <p rend="justify">—  Vă înţeleg, nu aveţi încredere în mine, dar uite că eu am în voi! Pe cât îmi va sta în putinţă, voi încerca să vă scap viaţa, dar să nu ieşiţi din cuvântul meu. Paşa vă cere să spuneţi unde se ascunde Pandele<hi rend="color(#000000)">…</hi>  Ei bine! Nu ştiţi vreun cotlon al bălţilor, unde să-i căraţi după voi pe oşteni, până li se face lehamite?</p>
                  <p rend="justify">—  Păi nu tot acolo ajungem, când or vedea că am minţit? rupse tăcerea uscăţivul.</p>
                  <p rend="justify">—  Oricum şi-au pus în gând să vă omoare. Dacă faceţi ce vă spun, scăpaţi barem de chinuri, dar poate că dând peste Pandele aveţi noroc să fugiţi de el.</p>
                  <p rend="justify">—  Ce ne ceri în schimb?</p>
                  <p rend="justify">—  Să intraţi în slujba mea!</p>
                  <p rend="justify">—  Dar cine eşti?</p>
                  <p rend="justify">—  Gaşpar Grazziani! Doar atâta să ţineţi minte, iar când veţi auzi că-mi chem oamenii, să alergaţi cei dintâi şi veţi afla atunci ce vreau de la voi<hi rend="color(#000000)">…</hi>
                  </p>
                  <p rend="justify">Robii rămaseră cu gura căscată, crezând că nu pricepuseră ce poftea acest străin ciudat.</p>
                  <p rend="justify">—  Până atunci ce să facem? întrebă tot cel slab.</p>
                  <p rend="justify">—  De izbutesc să vă scap, faceţi ce vă pofteşte inima, ca şi până acuma.</p>
                  <p rend="justify">—  Să ucidem păgâni?</p>
                  <p rend="justify">—  De ce nu?!</p>
                  <p rend="justify">A  doua zi, spre seară, Grazziani se înfăţişă paşei cu robii încredinţaţi, dar aceştia, acum sătui şi odihniţi, parcă aveau alte chipuri.</p>
                  <p rend="justify">—  Doar nu vrei a spune că ai izbutit? îl întâmpină Iskender.</p>
                  <p rend="justify">—  Ba cred că da!</p>
                  <p rend="justify">—  Au mărturisit?</p>
                  <p rend="justify">—  Totul, ori aproape!</p>
                  <p rend="justify">—  Şi ştii unde se ascunde Pandele?!</p>
                  <p rend="justify">—  Trimite-i cu oşteni după ei şi au să ţi-l dea prins. Se înţelege că pe ei trebuie să-i legaţi, de formă, ca să nu bănuiască Pandele vreo vânzare, dar să se poată dezlega la nevoie şi să pună mâna pe tâlhar.</p>
                  <p rend="justify">—  Mare mirare! Am auzit eu că şi în Oraşul de Aur făcut-ai minuni numai cu vorba goală, dar, să-ţi spun drept, n-am crezut.</p>
                  <p rend="justify">—  Slăvite stăpân, te încredinţez că eu când mă leg la o treabă n-o las neisprăvită.</p>
                  <p rend="justify">—  Îmi placi, beyule! Du-te fără grijă la Poartă, că vei căpăta firmanul.</p>
                  <p rend="justify">—  Într-adevăr nu mai e timp de zăbavă, mărite vizir, cu toate că rău îmi pare să mă desprind de aici. Iar de te învoieşti, până la Isakci m-or însoţi chiar oştenii ce vor păzi pe tâlharii cercetaţi de mine, căci pe acolo se ascunde şi Pandele.</p>
                  <p rend="justify">—  Ziceam să-ţi dau oşteni, de vază, cum se cuvine.</p>
                  <p rend="justify">—  Ba aş pofti să plec cât mai nebăgat în seamă, că mişună iscoadele chiar şi la curtea luminăţiei-tale şi nu aş dori să afle şi neprietenii pe unde îmi vor călca paşii. Am pătimit îndeajuns până acuma</p>
                  <p rend="justify">—  Fie, prietene, după cum ţi-i voia! zâmbi Iskender întinzând mâna spre a-i fi sărutată, ca semn de mare încredere. Mergi cu bine, dai scrisorile cum te-am povăţuit şi domn te întorci, cu sprijinul lui Alah atotputernicul!</p>
                  <p rend="justify">—  Dar nu fără bunăvoinţa luminăţiei-tale! se linguşi Grazziani îngenunchind la picioarele lui, în timp ce îşi jura în gând că va şterge asemenea umilire, punându-l pe smintitul vizir să-i sărute tălpile, drept răzbunare, dar până atunci mai avea de îndurat multe înjosiri, o ştia prea bine.</p>
                  <p rend="justify">Patru beşlii socotise mubaşirul că ar fi fost îndeajuns pentru a da de urma lui Pandele, căci după cum, chipurile, îi mărturisiseră cei doi prinşi, căpetenia lor nu se ascundea niciodată cu mai mult de un fârtat. Oricum, călăreţii îl vor însoţi la Isaccea, de unde vor cere şi pedestraşi ca să împresoare ascunzătoarea, aflată prin stufăriş. Fiind încă uscată din iarnă, trestia avea să ardă, de nu s-ar fi dat prinşi nemernicii de tâlhari, şi i-ar fi prăjit ca pe şoareci. Lui Iskender-paşa planul i se păruse grozav şi îl încuviinţase pe dată, trimiţând ca atare şi poruncă la Isaccea.</p>
                  <p rend="justify">Două zile le-a luat drumul până către colinele ce străjuiau Dunărea dinspre miazăzi, căci au mai făcut ceva ocol, „în căutarea caselor de taină ale lui Pandele”. Către seara celei de-a doua, încă mai aveau de străbătut o bună bucată de drum, aşa că mubaşirul împărătesc porunci popas. După rânduita rugăciune de seară beşliii întinseră două corturi, într-unul având să doarmă luminăţia-sa Gaşpar-bey singur, iar în celălalt ei patru laolaltă, robii fiind lăsaţi ca de obicei afară, legaţi de câte un copac, prin preajma cortului călăreţilor.</p>
                  <p rend="justify">Fusese o zi răcoroasă, ba mai trăsese şi o bună ploaie şi de mirare fu că un oştean aruncă o pătură peste cei doi valahi, legaţi unul de celălalt ca să nu poată fugi. Nori negri, cu înfăţişări de balaur, treceau greu pe cer şi doar din când în când lăsau să se strecoare licăritul unei stele spre adormitul pământ. Undeva în depărtare, poate pe malurile Dunării, se auzea lătratul vulpii. Într-un târziu, Grazziani se ridică în capul oaselor şi ieşi pe furiş din cort, îndreptându-se către copacul de care erau legaţi cei doi, îngrijoraţi că a doua zi aveau să ajungă la Isaccea şi nici vorbă ca străinul acela ciudat să-i sloboadă. Acuma se ivise lângă ei şi în tăcere le tăie legăturile cu spada, după care se întoarse iarăşi în cort, fără să-l simtă careva. Rămase mai departe îngândurat, căci nu-i venea nicicum somnul, când auzi pe cineva tuşind la intrarea în cortul său. Puse mâna pe spadă şi sări în picioare.</p>
                  <p rend="justify">—  Cine-i? întrebă el.</p>
                  <p rend="justify">—  Noi, măria-ta! auzi vocea unuia dintre prinşi.</p>
                  <p rend="justify">Ieşi pe dată, mirându-se că nu se mai sfiau să vorbească cu glas tare, fără teamă.</p>
                  <p rend="justify">—  Fii pe pace, măria-ta, că nu mai aud ei nimic.</p>
                  <p rend="justify">—  Ce trăsnaie aţi făcut?!</p>
                  <p rend="justify">—  Nimic! Doar că le-am sucit olecuţă gâtlejul.</p>
                  <p rend="justify">—  La toţi? Aţi înnebunit?</p>
                  <p rend="justify">—  Păi, dacă n-am avut barem un hanger, i-am gâtuit. Acuma, că ai rămas fără strajă, socoteam că nu te-i supăra dacă i-om ţine noi locul. Tot ai zis că suntem în slujba luminăţiei-tale!</p>
                  <p rend="justify">—  Iskender-paşa are să turbeze când o afla de ispravă<hi rend="color(#000000)">…</hi>
                  </p>
                  <p rend="justify">—  Unde nu dă Dumnezeu! Teamă mi-e că are să dea iarăşi vina pe sărmanul Pandele, dar de data asta n-ar greşi.</p>
                  <p rend="justify">—  Nu pricep ce vrei să spui.</p>
                  <p rend="justify">—  El îi Anghel, iar eu Pandele! Şi să mai ştii, înălţimea-ta, că noi nu suntem tâlhari, ci oamenii ăstor meleaguri pe care ne ducem zilele din moşi-strămoşii noştri. Nu-i suferim pe cei ce vor a ne stăpâni şi ne luptăm cu ei, după puterile noastre.</p>
               </div>
               <div type="div3">
                  <head>GROFOAICA DE LA MICOŞLACA.</head>
                  <p rend="justify">Florea Nicoară încremenise cu ochii la Mihai, nemaiputând scoate o vorbă. În cele din urmă se văzură nevoiţi să plece, mâhiniţi că nu izbutiseră să-l prindă pe hoţ.</p>
                  <p rend="justify">—  N-aş putea jura dacă nu cumva chiar dumnealui, cinstitul gospodar, va fi fost cumpărătorul cailor. Şi când te gândeşti cât de binevoitor se arăta<hi rend="color(#000000)">…</hi>
                  </p>
                  <p rend="justify">—  No, atunci fain ne-o mai prostit! râse Florea. Nu te mânia, frate dragă, că pune-vom noi mâna pe ei cândva. Ne-om înturna aici, că doar Bălgradu nu-i departe de Ciunga, să ne vedem odată acasă!</p>
                  <p rend="justify">Nu mai zăboviră în cetatea de scaun a Ardealului, ci de cum se iviră zorile se puseră pe drum. La monastirea din Teiuş făcură cel dintâi popas şi astfel putură afla că, numai cu o zi înainte, trecuse pe acolo un drumeţ care vânduse o spadă lui pater Antonio, superiorul călugărilor. Pe dată se înfăţişară la el şi acesta bucuros le-o arătă, iar Mihai îşi dădu seama că era a lui.</p>
                  <p rend="justify">—  Zicea c-ar fi dobândit-o în luptă de la un vrăjmaş, spuse pater Antonio. De altfel mai avea una.</p>
                  <p rend="justify">—  No, a mea o fost, mă rog frumos! sări Florea de parcă s-ar fi bucurat de asemenea veste.</p>
                  <p rend="justify">Călugărul se învoi să le-o dea înapoi, fără a pretinde răscumpărare, întrucât Florea era nepotul baciului Marian, care trecea mereu pe la el, şi la dus şi la întors. Avea să-i dea bătrânul banii, nu rămânea de pagubă, căci el o cumpărase numai să-l ajute pe călător.</p>
                  <p rend="justify">—  Mulţam dom' părinte, zise Florea. Batăr mergem în sat doi feciori şi-o spadă<hi rend="color(#000000)">…</hi>
                  </p>
                  <p rend="justify">—  Firesc ar fi fost să fi dus fiecare câte două, de veneaţi de la bătaie, dar aşa nu-i nici o ruşine, îi încurajă stareţul.</p>
                  <p rend="justify">De cum trecură de Aiud nu mai dădură de urma omuleţului acela cu glas subţirel, dar nici în oraş nu aflară de trecerea lui.</p>
                  <p rend="justify">—  O fi trecut Murăşu în ceea parte şi s-o fi dus pe sate. Lasă-l în plata Domnului! făcu a lehamite Florea.</p>
                  <p rend="justify">Ajunseră şi prin locuri de tristă pomenire, la Mirăslău, unde se mai găseau şi atunci, pe locul bătăliei, urme de ciolane albite, ba şi câte vreo sabie ruginită. Amândoi îşi făcură cruce, cum era în obiceiul localnicilor, semn de cinstire adusă morţilor de atunci.</p>
                  <p rend="justify">—  De n-ar fi fost vânzare<hi rend="color(#000000)">…</hi>  gândi cu glas tare Mihai.</p>
                  <p rend="justify">—  Vezi-bine că numai asta, încuviinţă Florea. Altcum, cine l-ar fi putut doborî pe Viteaz?</p>
                  <p rend="justify">După cotitura Mureşului din dreptul Mirăslăului, trecură de cealaltă parte a apei şi, pe la Cistei, ajunseră în Ciunga. Casa lui badea Gligor Nicoară era aşezată pe dealul de către Uioara şi se vedea că eră gospodărie de om înstărit, neamul lor fiind vestit prin împrejurimi. Erau şi neguţători şi oieri şi ciocănaşi la ocnele de sare din Uioara, dar mai cu seamă erau ţărani.</p>
                  <p rend="justify">Cei doi feciori fură întâmpinaţi cu mare bucurie, ba cu o întrebare, ba cu o gură de jinars, căci fiind duminică întreg satul era strâns la hora din faţa bisericii.</p>
                  <p rend="justify">—  Asta-i Sânefta! Fata celui de mi-o dat banii la Bălgrad, se fuduli Florea cu o codană rumenă în obraz şi frumoasă foc. Mi-i verişoară dulce!</p>
                  <p rend="justify">Mihai rămase încremenit cu privirea asupra fetei, nevenindu-i a crede că era făptură omenească şi nu o zână.</p>
                  <p rend="justify">—  Ai văzut? continuă Florea. Ţi-am spus eu că la Ciunga îi mai bine ca oriunde pe lumea asta?</p>
                  <p rend="justify">—  Păi, cum să pleci şi să laşi asemenea mândreţe de fete ce sunt pe la voi? Nici nu ştii la care să-ţi opreşti ochii!</p>
                  <p rend="justify">Două zile mai apoi se ivi în sat şi Marcu, după ce bătuse cam vreo două luni drumul de la Sătmar până în valea Mureşului. În drum se abătuse şi pe la Gorăslău şi prin alte locuri legate de răsposatul Mihai-vodă cel Viteaz, încercând a da de mormântul mucenicului, dar zadarnic. „N-au îngăduit nici să-i însemne gropniţa, batăr cu o cruce de lemn, mânce-i zmeii să-i mânce!” îi spusese cu obidă un moţ pe care-l întâlnise în capul drumului spre Câmpeni. Plecase mângâindu-se cu gândul că de va ajunge Gaşpar domn şi la Bălgrad vor cerceta palmă cu palmă până aveau să dea peste Viteaz şi cu cinste să-l îngroape în inima ţării celei mari şi unite<hi rend="color(#000000)">…</hi>  După cum mai avea de plătit o datorie de inimă şi meşterului Zahorec din Praga, că nici asta nu se uita cu uşurinţă.</p>
                  <p rend="justify">De cum pătrunse în curtea lui badea Gligor Nicoară cu vestea cea bună că venea din partea lui Amosie, cu toţii se veseliră nespus.</p>
                  <p rend="justify">—  Chiar l-ai văzut cu ochii domniei-tale pe tetea? întrebă Florea, deşi el ştia prea bine că trăieşte.</p>
                  <p rend="justify">—  Ba chiar am şi luptat împreună, ba şi în temniţă tot laolaltă am fost şi până în ziua plecării.</p>
                  <p rend="justify">—  Tăt aşa fecior frumos îi? iscodi şi bătrânul cu lacrimi în colţul ochilor.</p>
                  <p rend="justify">—  Nu ştiu cum va fi fost cândva, dar că mai întorc, capetele după el toate fetele, asta încă-i drept!</p>
                  <p rend="justify">—  Dar măria-sa? vru să afle şi Mihai.</p>
                  <p rend="justify">—  Bărbat în virtute, măcar că i-o cărunţit barba. Nu cumva te bate gândul să mergi la el în oaste?</p>
                  <p rend="justify">—  Întocmai! Cu toată inima am purces la drum şi iată-mă-s ajuns în satul acesta, dar multă cale mai am a străbate<hi rend="color(#000000)">…</hi>
                  </p>
                  <p rend="justify">Ce-i drept, de când o văzuse pe Sânefta nu se mai zorea către Sătmar. Nici nu apucase să schimbe cu ea vorbă, că fata numai era de găsit. Nu cutezase să întrebe de ea acasă, căci nădăjduia s-o întâlnească pe uliţă, ori la apă la izvor, dar nici urmă de ea. Îl bătea gândul să nu se fi întâmplat vreo nenorocire şi s-o fi înghiţi Mureşul, că de turci ori tătari nu putea fi vorba, ca pe la ei, pe dincolo de munţi.</p>
                  <p rend="justify">Prin sat începură se vântura zvonul despre lipsa Sâneftei şi astfel toată lumea era îngrijorată de soarta ei. Oameni tocmiţi anume de badea Marian răscoleau apa, până către Mirăslău, dar degeaba.</p>
                  <p rend="justify">—  Doar ştiu eu bine că Sânefta nu mergea la Mureş! zise Florea, care părea înspăimântat şi el.</p>
                  <p rend="justify">—  Uneori grofoaica de la Micoşlaca le mai chema pe fete la clacă şi câte una mai zăbovea la curte o zi ori două, dar Sânefta nu avea obiceiul, neîngăduindu-i Mărian, că doar nu erau slugile baroanei, zise domol baciu Gligor Nicoară.</p>
                  <p rend="justify">—  Departe-i Micoşlaca? întrebă Marcu tresărind.</p>
                  <p rend="justify">—  Dincolo de dealul ce-l vezi, către Murăş, îi arătă Florea.</p>
                  <p rend="justify">—  Nu Mikeş îi cheamă pe baronii de acolo?</p>
                  <p rend="justify">—  Ba da! zise bătrânul. De la ei se trage şi numele, satului, măcar că-s numai români acolo.</p>
                  <p rend="justify">—  Şi cum se numeşte grofoaica?</p>
                  <p rend="justify">—  Dar cine mai ştie? De-mi aduc bine aminte, parcă<hi rend="color(#000000)">…</hi>  Berta, ori<hi rend="color(#000000)">…</hi>  Tereza, că de bătrână ce-i, va fi uitat şi ea! Noi îi zicem grofoaica şi atât.</p>
                  <p rend="justify">—  Eu eredeam că-i zice Iulia, bâigui Marcu dezamăgit. Şi mai ştiam că e tânără<hi rend="color(#000000)">…</hi>
                  </p>
                  <p rend="justify">—  No, aia-i nepoată-sa! se băgă Florea. Şi e chiar frumoasă, dar să ştii că nu le întrec pe Sânefta, Melintia, Maria, ori pe multe altele de la noi din sat. Uite, Mihai, că-i străin de aici, poate să spună ce fete avem la Ciunga.</p>
                  <p rend="justify">—  Aşa-i! încuviinţă acesta.</p>
                  <p rend="justify">—  Aşa o fi, dar mie mi-a plăcut Iulia şi aş pofti să ne şi însoţim.</p>
                  <p rend="justify">—  Cu o grofoaică?! se mirară deodată şi Gligor şi Florea.</p>
                  <p rend="justify">—  De ce nu? Doar şi eu mi-s fecior de cnez, iar la curtea lui Gaşpar-vodă voi fi vel-spătar!</p>
                  <p rend="justify">Cu toţii începură a-l privi cu alţi ochi, nemaiştiind ce să creadă, fiindcă nu li se păruse a fi un domn aşa de mare. „Doar nu s-o fi bolunzit la cap” îşi zise baciu Gligor.</p>
                  <p rend="justify">Marcu îşi aminti că la fel păţise cu jupân Dumitru şi pe loc încercă s-o schimbe:</p>
                  <p rend="justify">—  Oricum, dacă ajung la Micoşlaca, dau şi de Sânefta. Am să poruncesc să se răscoale şi apele şi pădurile<hi rend="color(#000000)">…</hi>  ori nu vă vine a crede? se opri iarăşi, văzându-i descumpăniţi.</p>
                  <p rend="justify">—  Ba credem, cum să nu, domnia-ta! răspunse bătrânul. Numai că te socoteam d-ai noştri şi<hi rend="color(#000000)">…</hi>  noi cu domnii<hi rend="color(#000000)">…</hi>
                  </p>
                  <p rend="justify">—  Baciule Gligor, acuma pricep eu ce vreţi a spune<hi rend="color(#000000)">…</hi>  Dar eu mi-s domn făcut cu spada şi sângele meu! Ca oştean de rând am luptat la Cornu lui Sas şi abia la Tătărani m-a făcut Vodă căpitan. Apoi<hi rend="color(#000000)">…</hi>  n-am mai apucat să rămânem, nici el şi nici eu. Pot zice că mi-s asemenea lui Amosie, care tot căpitan îi! Cât despre avere, avem şi noi o bucată de pământ, la Borlova, poate cât ai şi dumneata.</p>
                  <p rend="justify">Ceilalţi se mai luminaseră la faţă şi îi dădură dreptate că nu era străin de lumea lor, numai că ţinea să se însoare cu o grofoaică, şi asta nu puteau pricepe ciunganii. Dar Marcu îi luă acum din scurt, nemailăsându-le chip de împotrivire.</p>
                  <p rend="justify">—  Uite că se lasă noaptea! Mergem degrabă într-acolo şi vedem îndată ce-i şi cu Sânefta şi cu Iulia<hi rend="color(#000000)">…</hi>  Haideţi!</p>
                  <p rend="justify">—  No, eu m-oi trage la culcare, că s-o dus vremea când băteam noaptea uliţele după fete, dar meargă tinerii!</p>
                  <p rend="justify">Florea chibzui dacă să-l însoţească pe năstruşnicul oaspete ce se dădea fârtat cu Amosie dar zice că s-ar însura cu nepoata grofoaicei de la Micoşlaca, ori de n-ar fi fost mai bine să-i spună că pe la ei umbla zvonul că Mikeşoaia cea tânără va face nuntă cu Teleki Imre, groful de la Uioara<hi rend="color(#000000)">…</hi>  Nu cuteză însă, şi astfel cei trei tineri se porniră. Tăiau la trap pe calea cea mai scurtă spre a nu mai trece prin Cistei, iar când încetiniră Florea încercă să-i spună:</p>
                  <p rend="justify">—  De multe ori vine pe la Micoşlaca grofoaica de la Galda, care-i tare prietenă cu domnii cei mari de la Bălgrad<hi rend="color(#000000)">…</hi>
                  </p>
                  <p rend="justify">—  Nu prea am fost eu pe placul contesei de la Galda<hi rend="color(#000000)">…</hi>  Agnes, aşa o cheamă, dar Iulia mă iubeşte, o să vedeţi!</p>
                  <p rend="justify">Satele erau apropiate şi Florea nu mai apucă să-i pomenească şi de groful de la Uioara, că se trezise drept în faţa porţilor conacului familiei Mikes. Cum trecuse de multişor vremea cinei, bătăile în poartă şi larma făcută de Marcu nu fură pe placul celor de la curte.</p>
                  <p rend="justify">—  Dacă aţi beut, ficiori, de ce nu vă duceţi la culcare şi umblaţi techerghei pe la casele oamenilor? îi dojeni paznicul. Tot după Sânefta aţi venit? întrebă el văzândul pe Florea.</p>
                  <p rend="justify">—  Deschide poarta! se răsti Marcu pe ungureşte. Acasă-i Iulia?</p>
                  <p rend="justify">—  Îndată, înălţimea-ta! se zori portarul crezând că s-a înşelat şi n-a văzut bine ce oaspete de seamă picase. Poftiţi, se ploconi el. Din pricina întunecimii<hi rend="color(#000000)">…</hi>
                  </p>
                  <p rend="justify">Marcu însă nu-i dădu răgaz şi nemaibăgându-l în seamă începu a răcni de parcă s-ar fi aflat în satul lui, la vreo drăguţă:</p>
                  <p rend="justify">—  Iulia! Sunt eu, Marcu! Am venit, draga mea!</p>
                  <p rend="justify">În pragul casei se ivi o bătrână doamnă, însoţită de o slujitoare şi sprijinindu-se într-un toiegel de abanos. Marcu bănui a fi mătuşa Iuliei şi se înclină.</p>
                  <p rend="justify">—  Sărut-mâna, doamnă baroană! Sunt căpitanul Iancovici şi o caut pe nepoata dumneavoastră, Iulia.</p>
                  <p rend="justify">—  Păi aşa se vine, tinere domn, ori cine vei fi fiind? La vreme de noapte şi cu asemenea strigăte, să bagi spaima în oamenii cumsecade? Eşti nobil şi nu cunoşti buna-cuviinţă! îl dojeni bătrâna, pocnind mereu cu toiagul în pământ.</p>
                  <p rend="justify">Dacă ar fi vărsat careva o găleată cu apă rece peste capul Bănăţeanului, nu s-ar fi simţit mai înfrigurat. Se mira că nu se arată Iulia, care l-ar fi auzit, de bună-seamă, dacă era acasă. Zgripţuroaica nu putea să-i fie piedică şi iute ar fi dat-o în lături, dar se gândi că o asemenea purtare ar fi avut urmări neplăcute. Tocmai atunci în spatele baroanei se ivi şi fiinţa aşteptată. Marcu nu mai ţinu seama decât de marea lui dragoste şi, trecând pe lângă babă, îngenunche în faţa fetei.</p>
                  <p rend="justify">—  Iulia, scumpa mea! În sfârşit, te-am găsit! şi apucându-i mâinile i le acoperi de sărutări.</p>
                  <p rend="justify">Florea şi Mihai rămaseră în umbră şi se uitau miraţi la cele ce se petreceau sub ochii lor, nepricepând ungureşte. Oricum se cam îngrijorau, căci întâlnirea nu se petrecea după cum se aşteptase Marcu. Ba, după cum se răstea baroana, părea că-l ceartă cu asprime, iar cea tânără se uita la el de parcă ar fi strâns-o o botină.</p>
                  <p rend="justify">—  Ce pofteşti? catadicsi să-l întrebe.</p>
                  <p rend="justify">—  Să mă fi schimbat oare într-atâta, încât să nu mă mai cunoşti?</p>
                  <p rend="justify">—  Aaa! domnia-ta eşti?<hi rend="color(#000000)">…</hi>  da<hi rend="color(#000000)">…</hi>  îmi aduc aminte că Marcu te cheamă, de nu mă-nşel. Şi întorcându-se spre bătrână: Ne-am cunoscut împreună cu Agnes, undeva pe la Arad, de mai ţin bine minte<hi rend="color(#000000)">…</hi>  Dar pofteşte în casă, domnule căpitan! îl îmbie cu vădită răceală.</p>
                  <p rend="justify">—  Chiar de vă cunoaşteţi, nu se cade să vină aşa la o casă de nobili, de parcă s-ar fi aflat, să-mi fie cu iertare la vreo locandă din cine ştie ce oraş. Pofteşte, tinere, iar slugile domniei-tale să meargă la cuhne.</p>
                  <p rend="justify">Marcu însă rămase mut, ca lovit în moalele capului. Mai întâi, nu ştia ce să creadă de purtarea fetei, că doar abia trecuseră câteva luni de când îşi jurau să nu se mai despartă niciodată! Îi dădu însă prin minte că se ferea de babă şi nu voia să se dea de gol<hi rend="color(#000000)">…</hi>  „Asta era!” se lumină el deodată. Ce aveau să zică tovarăşii lui de afară, luaţi drept slugi, nu-i mai păsa, ba se chiar bucura că nu pricepuseră nimic, aşa că se apropie de ei şi le spuse:</p>
                  <p rend="justify">—  Îi ceva bai, că fata se teme de bătrână. Nu vă fie cu supărare, dar mergeţi acasă şi înturnaţi-vă mâine, că până atunci aflu eu despre ce-i vorba.</p>
                  <p rend="justify">Când Iulia află că cei doi tineri plecaseră, un nor îi adumbri obrazul, însă Marcu n-a băgat de seamă.</p>
                  <p rend="justify">—  Eu mă voi duce la culcare, tinere domn, şi nădăjduiesc să nu se mai întâmple altă dată, zise bătrâna întorcându-le spatele.</p>
                  <p rend="justify">Marcu o salută înclinând capul, fără a scoate vreo vorbă. În sinea lui se bucura, pe deplin încredinţat că, îndată ce vor rămâne singuri, Iulia avea să-şi ceară iertare pentru purtarea ei de până atunci. Nici pomeneală însă, căci tânăra grofoaică rămase şi pe mai departe la fel de rece.</p>
                  <p rend="justify">—  Am înţeles că nu trebuie să ne dăm în vileag, deocamdată, cu toate că mâine va trebui să ne mărturisim dragostea în faţa tuturor. Însă mi-a fost atât de dor de tine, încât nu m-am mai putut ţine şi am dat năvală ca un tătar, de cum am aflat<hi rend="color(#000000)">…</hi>
                  </p>
                  <p rend="justify">—  Bine, bine! i-o reteză sec Iulia. Acuma rogu-te să mergi la culcare, şi dimineaţă om mai sta de vorbă!</p>
                  <p rend="justify">—  Nu pricep<hi rend="color(#000000)">…</hi>  eu am venit atâta cale să mă culc de cum te-am văzut<hi rend="color(#000000)">…</hi>?! doar dacă ne culcăm împreună!</p>
                  <p rend="justify">—  Te poftesc să fii cuviincios! Ţi-am spus că mâine vom sta de vorbă. Ce mai vrei?</p>
                  <p rend="justify">—  Nu pleca! întinse mâinile, ca după o fantomă.</p>
                  <p rend="justify">Nu-i venea a crede că era părăsit cu atâta cruzime şi abia se urni din loc, spre a urma pe slujnicuţa ce-l poftea să-i arate odaia de odihnă<hi rend="color(#000000)">…</hi>  Fu cât pe ce să se repeadă în curte şi, sărind în şa, să gonească unde o vedea cu ochii. Se răzgândi însă, neputând să-şi închipuie că Iulia n-avea să vină pe furiş, ca să nu afle nici măcar servitorii. „Cine ştie ce ochi iscoditori o pândesc pe biata fată!” îşi zise, mângâindu-se cu gândul că, oricum, a doua zi se vor lămuri multe. Nici nu băgă de seamă că încăperea unde fusese poftit avea doar un pat, o masă şi un scaun, iar la ferestre zăbrele groase de fier, aşa cum se obişnuia pe la unele case, spre a fi apărate de răufăcători. Se învârti o vreme ca un leu în cuşcă, apoi, pierzându-şi răbdarea, scoase capul pe coridorul scufundat în beznă. „Vine când s-or culca toţi!” se linişti el scoţându-şi cingătoarea şi spada şi aşezându-le pe scaun, ba îşi dădu jos şi contăşul, spre a fi mai sprinten când avea s-o cuprindă în braţe.</p>
                  <p rend="justify">S-a frământat aşa toată noaptea, uneori părându-i-se a fi auzit paşi furişaţi prin dreptul uşii, ba într-o vreme desluşi un tropot de cal, dar nu se îngrijoră, gândindu-se că poate cei doi tineri vor fi plecat abia atunci, după ce vor mai fi întrebat ceva de Sânefta. În cele din urmă se-ntinse în pat, îmbrăcat cum era, cu mâinile sub cap, şi căzu într-un somn adânc. Când se trezi, lac de sudoare, văzând că zadarnică îi fusese aşteptarea se mânie şi dădu să plece. Atunci băgă de seamă că scaunul pe care aruncase cingătoarea şi spada nu mai era, doar contăşul rămăsese pe masă. Se repezi la uşă, însă aceasta era bine zăvorită pe dinafară. Bătu cu pumnii, răcni furios, ba se şi opinti nădăjduind s-o spargă, dar în van. „Ce va să însemne asta?” se întrebă cu glas tare. „Nu cumva sunt prins?! Aşadar puicuţa se dovedeşte mai şerpoaică decât prietena ei Agnes<hi rend="color(#000000)">…</hi>  Cu mâinile mele am să-i sucesc gâtul, nemernica!” îşi făgădui el şi se apucă să zguduie zăbrelele, strigând după ajutor. Zadarnic însă, fiindcă nimeni nu trecea pe la fereastra odăii lui, aşezată undeva în spatele conacului. Îşi dădu cu pumnii în cap, căindu-se că nu se dusese aseară cu băieţii şi să se fi întors pe lumină să-i ceară socoteală. Prea se încrezuse în dragostea muierească, nesocotind poveţele lui Gaşpar de a se lăsa de patima lui pentru Iulia, dar acum era prea târziu.</p>
                  <p rend="justify">Către amiază i se făcu foame şi mai cu seamă sete, însă nimeni nu venea să-l cerceteze dacă avea trebuinţă de ceva. „Apă!<hi rend="color(#000000)">…</hi>  Vreau apă!” răcni el. Avea de gând să se năpustească asupra aducătorului, îndată ce s-ar fi crăpat uşa, şi se aşeză la pândă. Nu se putea să nu se arate careva, căci şi celor mai ticăloşi ucigaşi li se dădea de mâncat şi de băut, chiar de-ar fi fost hărăziţi ştreangului. Trecu astfel întreaga zi fără să vadă chip omenesc şi iarăşi zadarnic sudui şi blestemă, până târziu în noapte.</p>
                  <p rend="justify">Frânt de osteneală, fu doborât de somn şi când deschise ochii nici nu-şi mai dădu seama de era dimineaţa ori miezul zilei. Nici de astă-dată nu se ivi nimeni, cu toate că strigase atât cât îl mai ţineau puterile. I se usca cerul gurii şi îşi simţea buzele crăpate. „Are să mă ucidă prin însetare”, îi trecu prin minte şi se înfioră. Începu să-i scadă şi înverşunarea, ba chiar i-ar fi mulţumit celui ce i-ar fi adus un strop. Spre seara celei de-a doua zile capul începu a-i vâjâi şi toată odaia se învârtea cu el, încât abia izbuti să se mai aşeze în pat, fără să-i mai pese de nimic şi fără a se mai gândi la ceva, aşteptându-şi moartea. Nu putea şti câtă vreme zăcuse în starea aceea, poate o zi, poate mai mult, simţea numai că cineva îi umezea buzele cu un ştergar muiat în apă, abia izbutind să sugă seva dătătoare de viaţă. Apoi zări ca prin ceaţă o femeie aşezată în preajma lui şi în cele din urmă pricepu că din porunca ei era îngrijit. Dar nu era Iulia, ci<hi rend="color(#000000)">…</hi>  Agnes!</p>
               </div>
            </div>
            <div type="div2" rend="P2">
               <head>
                  <anchor xml:id="id__GoBack1"/>Volumul 2</head>
               <div type="div3" rend="P3">
                  <head>CADÂNELE.</head>
                  <p rend="justify">PREASTRĂLUC1TUL SULTAN AHMED-KHAN, cel dintâi din stirpea lui Osman ce purta acest nume, se arăta nespus de fericit după ce, cu ajutorul slăvitului Alah, izbutise zidirea frumoasei geamii ce avea să-i ducă numele peste veacuri. La puţinătatea anilor lui, numărând numai douăzeci şi opt de primăveri, graba nu părea la locul ei, dar pentru un stăpânitor de popoare o zi face cât un an. Se rugă cu multă smerenie la cea dintâi chemare a muezinului, aducând mulţămită Profetului, apoi se îndreptă alene spre arz odasi, unde, urcat în tronul strămoşesc, trebuia să-l primească pe solul împăratului austriac. Nici nu prea ştia ce avea să-i spună, câtă vreme fusese încheiată cu alamanii o înţelegere, prin sârguinţa robului său Gaşpar Grazziani, dar marele vizir Halil-paşa se rugase într-atâta, încât îngădui să i se înfăţişeze ghiaurul.</p>
                  <p rend="justify">Baronul Starzer, trimisul împărătesc, izbutise de multă vreme să câştige inima sadrazamului, mai cu seamă prin nenumăratele daruri, însă ştia că aceste dregătorii sunt trecătoare la Sublima Poartă, încât, de nu profita cât mai curând, altă dată l-ar fi costat şi mai mult întrevederea.</p>
                  <p rend="justify">Sultanul, înveşmântat în atlaz verde din cap până-n picioare, cu fireturi de aur, nestemate şi blănuri de samur, voia să arate copleşitoarea bogăţie a „stăpânului lumii”, urmaşul Profetului pe pământ. Culoarea aceasta o îndrăgea cel mai mult, îmbrăcându-se astfel la toate înfăţişările solilor ghiauri, spre a le arăta măreţia Islamului, simbolizată în flamura verde pe câmpul de bătaie. Cu paşi rari se urcă în tronul placat cu aur, sub baldachinul căptuşit cu brocart şi străjuit de stâlpi albi de marmură italienească. Se aşeză nepăsător, lăsându-şi capul pe spate ca să poată cuprinde cu privirea întreaga încăpere, apoi bătu sec din palme şi ca din pământ apăru un acemoglan, îngenunchind smerit în aşteptarea poruncii.</p>
                  <p rend="justify">—  Să intre solul! rosti padişahul.</p>
                  <p rend="justify">Pe dată se iviră dregătorii, în frunte cu marele vizir urmat de baron, care în loc să se fi închinat cu temeneli, ca toţi ceilalţi, îşi flutură pălăria într-o parte după obiceiul apusenilor. Terzimanul luă scrisorile din mâna solului şi le aşeză cu multa umilinţă pe canapeaua de la picioarele baldachinului, apoi se trase îndărăt, îndoindu-se de spinare.</p>
                  <p rend="justify">—  Ce pofteşte? întrebă sultanul aruncându-i o privire bănuitoare. Au n-am făcut o înţelegere, prin robul meu Gaşpar Grazziani? Ce mai vrea casarul?</p>
                  <p rend="justify">Starzer începu cu voce potrivită, spre a da putinţa tâlmaciului să nu scape nici un cuvânt:</p>
                  <p rend="justify">—  Majestatea-sa imperială Mathias, rege al Ungariei, al Boemiei, al Ierusalimului, împărat al Sfântului Imperiu Roman, arhiduce de… şi înşiră toate titlurile stăpânului său, ca să arate păgânilor că nu era un sol oarecare.</p>
                  <p rend="justify">Sultanul însă căscă plictisit aruncându-şi ochii pe fereastră, la pânzele caicelor ce se desfăşurau pe albastrul Bosforului până către celălalt mal, unde se zăreau minaretele de la Uskli-dar. Abia când isprăvi baronul, Ahmed-khan păru a-şi aduce aminte de ceva şi spuse pe neaşteptate:</p>
                  <p rend="justify">—  Poftesc să înceteze amestecurile voastre în memleket-i Erdel, ca şi în Bogdan ili, credincioasele noastre raiale. Câtă vreme am hotărât pace între noi, să vă ţineţi făgăduiala, că de nu…  Se opri, lăsând anume ameninţarea să plutească în aer, după care reluă: Poruncesc să nu mai fie sâcâit, în nici un fel, preasupusul nostru rob Bethlen, şi nici de cetatea Chioarului să nu vă legaţi!</p>
                  <p rend="justify">—  Prealuminate padişah, răspunse baronul Starzer. Toate acestea, după cum am avut cinstea să vi le înfăţişez, au fost hotărâte împreună cu solul majestăţii-voastre, Gaşpar Grazziani!…</p>
                  <p rend="justify">—  Da, da! încuviinţă sultanul, gândind că s-ar fi putut într-adevăr să-i fi spus, pe când el rătăcea cu ochii pe fereastră. Bine…  Dar afurisiţii de cazaci să se astâmpere! Asta este voinţa mea!</p>
                  <p rend="justify">Starzer rămase descumpănit căci, asupra călăreţilor stepei, împăratul creştin nu avea nici o putere, dar Ahmed-khan nu-i dădu răgaz.</p>
                  <p rend="justify">—  Grazziani pe unde-i? Pentru ce nu s-a înfăţişat şi el la porunca mea?</p>
                  <p rend="justify">—  Prealuminate stăpân, se ploconi Halil-paşa, din câte ştiri avem despre el, se pare că se va fi aflând pe undeva în drum către picioarele strălucirii tale. Ultima dată fusese văzut pe la Babadag.</p>
                  <p rend="justify">—  Ce să caute la vulpoiul de Iskender?! Te pomeneşti că acesta iar mai pune la cale ceva. Nu vrea cumva să-l facă bey prin părţile locului?!</p>
                  <p rend="justify">—  Fără încuviinţarea luminăţiei-tale n-ar cuteza, stăpâne, răspunse sadrazamul. Se pare că ar fi coborât cu barcazul pe Tuna şi viforniţa îl va fi oprit la beyul de Silistre.</p>
                  <p rend="justify">—  Ciudată „viforniţă”, care l-a dus drept în braţele lui Iskender-paşa, răspunse batjocoritor sultanul.</p>
                  <p rend="justify">Marele vizir se ploconi şi mai mult, încercând să scape de iscodirile padişahului, iar Starzer, care înţelegea turceşte, era cât pe ce să intervină încălcând buna-cuviinţă. Fiindcă venise vorba de Grazziani, se gândise să-l laude şi să-l roage pe padişah ca, drept mulţumită pentru slujba adusă, să-l facă domn al Moldovei. Ahmed-khan însă părea să fi uitat cele discutate mai înainte şi dintr-o dată îl întrebă dacă Roma casari mai doreşte ceva.</p>
                  <p rend="justify">—  Sacra majestate imperială, prealuminatul Mathias, stăpânul meu, a fost încântat de iscusinţa solului înălţimii-tale, dar mai cu seamă i-a plăcut cum s-a luptat spre a dobândi pacea aşa după cum a poftit-o el. Cu plăcere l-ar fi primit în slujba imperiului, ca arhiduce, oferindu-i ducatul Ratisbonei, însă Grazziani nu s-a învoit nicicum să se lepede de stăpânul său. Din astă pricină, strălucirea-voastră este rugată de împăratul roman să-l răsplătească pe acest slujbaş cu domnia unei ţări valahe. Poate chiar în Moldova, spre a sta împotriva cazacilor. Se înţelege că în nici un chip nu s-a gândit la Transilvania.</p>
                  <p rend="justify">Era prea voios în acea zi sultanul şi vorba meşteşugită a austriacului nu l-a mâniat, căci altcum n-ar fi suferit poveţele unui kâfir, fie el şi împărat, cum să-şi răsplătească robii. Aşa, se mulţumi a da din cap a încuviinţare şi-i făcu semn lui Starzer că poate pleca. De fapt, nici nu şi-a prea dat seama ce a vrut străinul de la el.</p>
                  <p rend="justify">Rămas numai cu dregătorii săi, padişahul le zise:</p>
                  <p rend="justify">—  Acest Gaşpar Grazziani are o minte ascuţită şi mă bucură că a izbutit să-i lămurească pe nemţi să se învoiască la pace, cu toate împotrivirile veneţienilor.</p>
                  <p rend="justify">—  Tocmai voiam să spun preastrălucirii-tale, cuteză marele vizir, despre acest dalmatin. A răscumpărat pe banii lui nişte robi de seamă din regatul Neapolelui şi le-a redat libertatea. Printre ei se afla şi Damad Ibrahim-paşa, unchiul prea-înălţimii tale.</p>
                  <p rend="justify">Sultanul îl privi drept în ochi, dar acesta nici nu clipi, cu toate că se înfruptase din bănetul pus la bătaie de Starzer, pentru a-l sprijini pe Grazziani să dobândească domnia Moldovei.</p>
                  <p rend="justify">—  Socot că cel mai nimerit ar fi să-l fac valiu. Pe unde ar fi de trebuinţă un om vrednic pentru asemenea slujbă?</p>
                  <p rend="justify">—  Preaslăvitul meu stăpân! răspunse sadrazamul făcând o temenea până la pământ, după care îşi puse mâinile la piept şi reluă cu umilinţă: Grazziani este un necredincios, şi nu se cade să stăpânească un vilâyet musulman. Ar fi cu putinţă să domnească numai peste ghiauri…</p>
                  <p rend="justify">— Oricum nu în Erdel-ili, căci Bethlen îmi place. În Kara-ili, nu zic ba.</p>
                  <p rend="justify">Halil-paşa înghiţi în sec, fiindcă şi de la Alexandru Iliaş al Munteniei căpătase ruşfeturi şi bahşişuri grase, numai să nu fie clintit din loc. Îşi aminti însă că Radu Mihnea, cel care fusese dus la Yaş de către Iskender-paşa, se cam plângea de o boală a ochilor şi mai că s-ar fi lepădat de domnie. Nu putea s-o spună însă pe şleau, aşa că o luă mai pe ocolite:</p>
                  <p rend="justify">—  Preamilostive stăpân! Acum, că ne pregătim de înfruntare cu lehii, mintea mea socoate că ar fi de trebuinţă un bey credincios în Bogdan-ili. Cel de acuma este cam beteag de ochi şi cu dragă inimă s-ar întoarce aici, pentru oblojire. În locu-i ar putea fi aşezat Grazziani, care este mai tânăr, viteaz şi cu mintea ascuţită, după cum îndeobşte se ştie. Acesta i-ar ţine în frâu pe ghiauri.</p>
                  <p rend="justify">—  Am înţeles, Halil, că şi tu îl îndrăgeşti pe Grazziani, dar poftesc să-i văd şi eu înfăţişarea, că prea îl lăudaţi cu toţii. Să fie oare chiar aşa de bogat?! zâmbi răutăcios padişahul.</p>
                  <p rend="justify">Se ridică apoi şi, fără să răspundă la temenelile dregătorilor, se îndreptă spre uşa care ducea la harem. Tolănindu-se pe un divan, Ahmed-khan îşi desfăcu veşmintele şi podoabele, rămânând numai într-un ilic, după care trimise un hadâm s-o aducă pe Mâhfiruz, mama primului său născut, Osman. Cadâna îl rugase s-o primească spre a-i destăinui ceva cu totul deosebit, însă el se cam codise la început, nevrând să-şi plece urechea la vorbele muiereşti. Mai apoi, amintindu-şi de frumoşii ani din trecut, pe când femeia îi era haseki, se înduplecă s-o asculte, mai ales că şi acuma era destul de nurlie.</p>
                  <p rend="justify">—  Vino, şezi alături, neasemuita mea „Lună peruzea”, o îmbie el pe divanul unde stătea întins. Ia spune ce necaz îţi umbreşte inima ta cea fierbinte?</p>
                  <p rend="justify">—  Stăpâne bun şi drag, părinte al feciorului meu dintâi, viaţa îţi este primejduită şi mie îmi este mai preţioasă decât însăşi lumina ochilor.</p>
                  <p rend="justify">— O, scumpa mea! zâmbi Ahmed. Nu cred să râvnească cineva…</p>
                  <p rend="justify">—  Ba da, stăpâne! Nu pe faţă, ci într-ascuns.</p>
                  <p rend="justify">—  Aşa mai merge, că altminteri s-ar pomeni în Bosfor, râse binevoitor sultanul.</p>
                  <p rend="justify">—  Nu crezi, nepreţuitul meu padişah, însă duşmanii te-ar dori mort, spre a putea aşeza în scaunul slăvitului Osman o kuklă, pe care s-o mânuiască după voie.</p>
                  <p rend="justify">—  Nu cumva este vorba de Mâhpeyker?! zâmbi el şăgalnic, mângâindu-i pletele ca unei fetiţe-alintate.</p>
                  <p rend="justify">— Întocmai!</p>
                  <p rend="justify">—  Ha, ha, ha! râse cu poftă padişahul. De-ar fi fost ea acum în locul tău aici, de bună seamă că mi-ar fi destăinuit că tu ai fi aceea care ar vrea să-mi sugă sângele din vine.</p>
                  <p rend="justify">—  Nu râde, slăvite khan, dacă ai sta să gândeşti că scorpia aia de grecoaică…</p>
                  <p rend="justify">—  Sunteţi amândouă de acelaşi neam.</p>
                  <p rend="justify">—  Eu…  am fost! Ea însă a rămas tot cu sângele ei spurcat, şi pe odraslele ei le învaţă să te urască. Se zvoneşte chiar că ar pofti să-i boteze în legea creştinească, ştii doar taică-său a fost popă…</p>
                  <p rend="justify">—  Şi ce-ai vrea să fac, scumpa mea? S-o ucid pe Mâhpeyker? Să fiu drept, nu mă lasă inima, fiindcă şi ea mi-a dăruit feciori frumoşi. Ori să o surghiunesc?</p>
                  <p rend="justify">— Rău n-ar fi niciuna, nici alta!</p>
                  <p rend="justify">—  Dar care mai întâi? o necăji Ahmed sărutându-i ochii de căprioară, în vreme ce mâinile lui dezveleau pulpa rotundă şi pântecul de-o albeaţă cu adevărat grecească.</p>
                  <p rend="justify">Mâhfiruz socoti că venise cea mai potrivită clipă spre a izbuti în cele ce-şi pusese în gând, simţindu-l înfierbântat de apropierea cărnii femeieşti. Pricepu însă că sultanul o avea în drag şi pe cealaltă, fiindu-i aşijderea haseki, şi n-ar fi izbutit să i-o smulgă din suflet, aşa că se prefăcu mai milostivă faţă de tovarăşa ei de harem.</p>
                  <p rend="justify">—  Eu nu-i vreau viaţa, cu toate că n-aş băga mâna-n foc că ea n-ar pofti-o pe a mea. Păstreaz-o pe mai departe în preajma ta, numai să porunceşti, iubite stăpân, ca la vremea cuvenită Osman să-ţi urmeze la tron, aşa după cum e şi firesc, fiind primul tău născut.</p>
                  <p rend="justify">—  Da, da! încuviinţă Ahmed, simţind cum dorinţa îl făcea să-i zvâcnească sângele în tâmple. Era în stare să încuviinţeze totul, în schimbul clipelor de plăcere care-l aşteptau.</p>
                  <p rend="justify">—  Atunci să dai de veste întregii împărăţii că…  Mâhfiruz însă nu mai apucă să-şi termine vorba. Abia când patima se potoli şi sultanul ostenit de dragoste râmase întins pe divan, cadâna nu se lăsă şi, ca şi cum nimic nu s-ar fi petrecut între ei, îi ceru din nou să-i facă feciorul moştenitor.</p>
                  <p rend="justify">— Să chem să facă hârtie scrisă? întrebă ea.</p>
                  <p rend="justify">—  Atunci, n-ai să mă ucizi chiar tu, ca să poată domni Osman? zâmbi ciudat Ahmed. Dar hai, nu te mai bozumfla, că-ţi voi face hatârul. Îţi făgăduiesc!</p>
                  <p rend="justify">Văzând-o dezamăgită, îi alintă obrajii şi adăugă blând:</p>
                  <p rend="justify">—  Socot că Alah mi-a mai hărăzit multe zile de trăit şi n-ar fi bine să mă gândesc la moarte de pe acum. Ca să nu fii mâhnită, am să cer şeyhulislamului să dea o fetvă, după cum ţi-i voia. Fii cuminte şi nu te mai amărî din nimic!</p>
                  <p rend="justify">O  mângâie din nou pe frunte şi sărutând-o părăsi haremul, ambiţioasa cadână petrecându-l cu o privire umedă, neîncrezătoare.</p>
                  <p rend="justify">De fapt, chiar fără să vrea, sultanul nu şi-a putut ţine făgăduiala, căci o veste neaşteptată i-a abătut gândul în altă parte. Afurisiţii de veneţieni, pătrunzând în Canakkale Bogazi, au avut neobrăzarea să-i scufunde galerele ce le ieşiseră în întâmpinare, producând mare pagubă şi spaimă printre stambulioţi.</p>
                  <p rend="justify">Din aceeaşi pricină Gaşpar Grazziani, sosit în plină vară pe malurile Bosforului, nu se putu înfăţişa padişahului. E drept ca nici nu se grăbea, câtă vreme acesta era mânios şi urzea gânduri de răzbunare împotriva tuturor ghiaurilor. Dalmatinul îşi avea casa lui în oraş, nu departe de Ayasofia, şi trecea mereu pe la Poarta de Aur, faimoasa „Bab-i humayun”, cum îi spuneau localnicii, numai ca să afle în ce ape se mai scălda stăpânul stăpânilor. Aşa dădu într-o bună zi peste kizlar agasi, Mustafa-aga, iar prin el făcu legătura cu însăşi Mâhfiruz, după cum fusese şi povaţa lui Iskender-paşa.</p>
                  <p rend="justify">—  De te legi să ne sprijini, beyule, numai bine are să-ţi fie, îi făgădui acesta. Dar să fii pentru stăpâna noastră cu multă credinţă şi fără vicleşug!</p>
                  <p rend="justify">—  Deşi nu văd cum aş putea ca eu, nevolnicul, să ajut pe mărita sultană, ori pe domnia-ta, un dregător atât de puternic, mă jur să vă fiu alături şi la necaz şi la bucurie, răspunse Gaşpar Grazziani, cu şiretenia lui cunoscută.</p>
                  <p rend="justify">Mustafa-aga fu nespus de încântat, căci se dusese vestea prin Islâmbol despre mintea cea ascuţită a dregătorului ghiaur. Până una-alta, îi ceru să nu mai vorbească cu nimeni, iar el avea să-i trimită un semn tainic când va fi de trebuinţă.</p>
                  <p rend="justify">Grazziani însă nu se mulţumi cu atâta şi, aflând de la Starzer că şi Halil-paşa pusese un cuvânt bun pentru el, începu a colinda pe la toţi zarafii şi cămătarii stambulioţi, spre a face rost de bani. Vorba-i bună, ce-i drept, dar tot mai frumos sună aurul în urechile celui care trebuie să te asculte.</p>
                  <p rend="justify">O  mare bucurie avu cu venirea lui Pera, pe negândite şi atât de schimbat la înfăţişare, încât nici nu-l cunoscu de la început. Îl îmbrăţişa ca pe un vechi prieten, parcă şi uitase în acele clipe de slujba pe care i-o încredinţase pe alte meleaguri.</p>
                  <p rend="justify">—  Nici nu-ţi închipui cât de bine îmi pare că te-ai întors teafăr şi nevătămat, dragul meu Pera. Îmi place cum arăţi. Te-ai făcut mai bărbat… ditamai oştean!</p>
                  <p rend="justify">—  Măria-ta, vin drept de la signor Annibale Amati…</p>
                  <p rend="justify">—  Aaa! de la Amati? De la Livorno? Ia spune-mi dacă tot aşa de fălos şi chipeş a rămas?</p>
                  <p rend="justify">—  Milostive stăpân, eu nu pot şti cum va fi fost domnia-lui mai înainte, dar acuma se bucură de mare cinste în oraş. Ţi-a trimis astă scrisoare, poruncindu-mi să-ţi spun şi prin viu grai că paşa de Silistra nutreşte gânduri de mărire şi că nici gând să-ţi încredinţeze domnia Moldovei…</p>
                  <p rend="justify">—  Cum aşa? se posomori Grazziani.</p>
                  <p rend="justify">—  Citeşte, stăpâne! şi Pera îi întinse răvaşul. Aruncându-şi privirea asupra misivei, Grazziani se lumină la faţă, ba chiar începu a râde cu voie bună.</p>
                  <p rend="justify">—  Vezi tu, dragul meu, ce-mi spuneţi voi, şi tu şi Amati, eu ştiam mai demult, din însuşi gura lui Iskender-paşa. Dar ne-am înţeles ca eu să fiu domnitorul, şi el îmi cere să ascult numai de porunca lui.</p>
                  <p rend="justify">—  Signor Amati s-a gândit că e bine să dea în vileag…</p>
                  <p rend="justify">—  Vezi-bine! Annibale este un om de mare nădejde şi mi-e de trebuinţă şi acum, dar şi mai pe urmă, la Iaşi. Rău îmi pare însă că nu mai am nici o veste de la Marcu…  De oameni ca voi am nevoie în preajma mea.</p>
                  <p rend="justify">— S-a întâmplat ceva cu el? se îngrijoră Pera.</p>
                  <p rend="justify">—  Nu-i mai dau de urmă. L-am căutat prin iscoade, până şi la el, la Borlova, dar degeaba. Nu trebuia să-l fi lăsat să treacă prin Transilvania, însă îi plăcea tare mult unguroaica aia bălaie…</p>
                  <p rend="justify">—  Se va fi însurat pe acolo şi se va fi dat la fund?</p>
                  <p rend="justify">—  Nu-i firea lui. Să nu fie însă băgat pe undeva din porunca lui Bethlen, şi atunci chiar că nu mai vede soarele. Ştie cam multe, iar prinţul are gealaţi iscusiţi să scoată vorbele de la încăpăţânaţi, cu cleştele înroşit în foc, şi asta n-ar fi deloc bine.</p>
                  <p rend="justify">Grazziani îl reţinu în preajma lui pe tânărul croat, folosindu-l mai ales pentru a face legătura cu feluriţi dregători otomani din jurul sultanei Mâhfiruz. Băgase de seamă că lui Pera îi plăcea să fie trimis de colo-colo şi de multe ori căuta să-i facă hatârul, chiar dacă n-ar fi fost trebuinţă.</p>
                  <p rend="justify">Vara trecu pe nesimţite şi tot aşa şi toamna, căci nu era prea mare deosebire de la una la alta. Istambulul rămânea acelaşi oraş frumos şi urât, curat şi murdar, plin de bogaţi şi de cerşetori, precum şi de câini pe pripas hoinărind pe uliţi în haite fără număr.</p>
                  <p rend="justify">Ca un trăsnet din senin căzu vestea că măritul sultan Ahmed a părăsit lumea aceasta, pentru huriile din sânul lui Mahomed. Era în cea de-a douăzecişidoua zi a lunii zi-l hidge din anul 1026 al Hicretului, sau, cum spuneau grecii, 22 noiembrie 1617. Unii se lăudau că ar fi ştiut de multă vreme despre boala nemiloasă care a secerat viaţa padişahului la numai cele douăzeci şi opt de primăveri ale sale, alţii însă fuseseră luaţi pe neaşteptate, şi printre aceştia se afla şi Gaşpar Grazziani. Pentru el moartea sultanului, care numai cu două săptămâni înainte îi făgăduise firmanul de domnie, a fost o lovitură nemiloasă. Nu ştia nimic despre boală atunci când fusese primit la sarai, şi nici n-ar fi putut să i-o citească pe chip, căci în faţa tronului era silit să-şi plece privirile la pământ.</p>
                  <p rend="justify">Necazul însă i-a fost de scurtă durată, întrucât sultana Mâhfiruz i se arăta binevoitoare, ştiindu-l printre oamenii ei de credinţă. N-avea decât să aştepte înscăunarea lui Osman, care urma să ţină făgăduiala tatălui răposat. Se duse chiar a doua zi la înmormântarea fostului padişah, după care trecu pe la Fatihcamii, spre a se întâlni cu viitorii dregători de frunte ai Divanului. Erau acolo Sofu (Piosul) Mehmed-paşa, Mustafa-aga şi şeyhulislamul Essad-efendi, laolaltă cu mulţi oşteni şi uleniale, care cereau cu glas tare să fie încoronat pe dată Osman Gene (cel tânăr), primul născut al fostului sultan.</p>
                  <p rend="justify">Se auzise că unii s-ar împotrivi, scoţând la iveală pe fratele mortului, de asemenea din sângele osmanilor şi căruia i s-ar fi cuvenit de drept puterea. Mulţi însă nu credeau cu putinţă ca Mustafa, căci despre el era vorba, după ce stătuse întemniţat peste 14 ani şi îşi pierduse minţile, să mai poată conduce ditamai împărăţie.</p>
                  <p rend="justify">Nu la fel gândea şi Mâhpeyker Kosem. Dându-şi seama că în calea domniei feciorilor ei stătea fiul rivalei sale Mâhfiruz, era hotărâtă să-l înlăture. Pentru aceasta, împreună cu câţiva credincioşi, nu s-a dat în lături să-l scoată la iveală pe nenorocitul Mustafa iar ienicerii aflaţi în preajmă, în urma făgăduielilor ei, începură să-l aclame pe fratele fostului sultan, ca moştenitor de drept al tronului. Mai iute decât Mâhfiruz, Kosem n-a mai aşteptat să se răcească bine leşul lui Ahmed, şi i-a pus pe toţi în faţa faptului împlinit. Sprijinindu-l pe cumnatul ei nebun, se părea că ea n-ar fi avut nimic de câştigat, dar dacă noul padişah ar porunci moartea tânărului Osman, nimeni nu s-ar mai fi aflat în calea fiului ei Murad. Înlăturarea lui Mustafa ar fi fost cu mult mai uşoară după aceea.</p>
                  <p rend="justify">Aşa se face că muezinii au dat de veste că Mustafa-khan, umbra lui Alah pe pământ, califul lumii musulmane şi stăpân al stăpânilor, s-a ridicat în scaunul străbunilor săi.</p>
                  <p rend="justify">—  Afurisită grecoaică! blestemă Mustafa-aga, la auzul ştirii neaşteptate. Ce-i de făcut?</p>
                  <p rend="justify">—  Să strigăm laolaltă cu toţi ceilalţi: Să trăiască noul nostru sultan!…  răspunse batjocoritor Sofu Mehmed-paşa.</p>
                  <p rend="justify">—  Poate că ar trebui să vedem ce gânduri are Mustafa şi cum se va purta, îngăimă Grazziani. De nu va fi în stare…</p>
                  <p rend="justify">—  Dar nu Mustafa, ci Kosem va fi adevărata stăpână, îi luă vorba Essad-efendi. Grija noastră trebuie să fie acum ca nu cumva să fie ucis Osman, şi pentru asta va trebui să-l ocrotim.</p>
                  <p rend="justify">—  Chiar şi stăpâna noastră, luminata sultană Mâhfiruz, este în primejdie, adăugă Mustafa-aga.</p>
                  <p rend="justify">—  Cu atât mai mult, trebuie să veghem asupra tuturor celor ce ne sunt prieteni, făcu Sofu Mehmed-paşa. Saraiul să nu ne scape din ochi. Gaşpar-beg are să treacă pe la solii străini aflători aici, în oraş, şi să le cerceteze părerea, să-i facă să înţeleagă însă că adevăratul împărat este şi va fi Osman, şi nu diliul de Mustafa.</p>
                  <p rend="justify">— Ce ne pasă nouă de ce vor spune ei? se nedumeri Mustafa-aga.</p>
                  <p rend="justify">—  Ca să nu se strice pacea încheiată de Gaşpar-beg şi să fim nevoiţi să avem grija războiului şi nu a treburilor împărăţiei, răspunse Sofu Mehmet-paşa.</p>
                  <p rend="justify">—  Să am iertare, rosti Grazziani cu un zâmbet respectuos, dar de va veni stăpân Osman, la cei numai paisprezece ani ai săi, ţara nu va fi cârmuită tot de o cadână?</p>
                  <p rend="justify">—  Da, însă ar fi vorba de stăpâna noastră Mâhfiruz, răspunse şeyhulishamul. Asta este altceva!</p>
                  <p rend="justify">— Curat kadânlar saltanati! râse Kâzlar-aga.</p>
                  <p rend="justify">Grazziani îl cunoştea pe tânărul Osman, care, cu toată vârsta lui crudă, era bine închegat şi cu minte luminată. Se auzise despre el că vorbea araba şi persana, ba că în aceasta din urmă scrisese şi stihuri, semnându-le „Fârisi”, preţuite chiar de cunoscători. El însuşi îl văzuse vorbind de câteva ori, şi rămăsese încântat de isteţimea lui. Oricum, ar fi dorit să ajungă Osman împărat, căci Mâhfiruz părea mai puţin primejdioasă decât Kosem. Pe de altă parte, gâlceava de la Poartă putea duce la uşurarea stării ţărilor supuse şi nici oastea turcească nu s-ar mai fi putut strânge ca în alte vremuri.</p>
                  <p rend="justify">În răstimp sosi şi vestea că Radu Şerban, care încă mai adăsta la Sătmar, ar pofti să pătrundă cu oastea în ţară şi să-l izgonească pe Alexandru-vodă Iliaş, omul marelui vizir Halil-paşa. Acesta încă se afla în slujbă, dar nu-l mai lua nimeni în seamă şi în acest fel domnul muntean rămânea fără proteguitor. Se mira pribeagul voievod, în scrisoarea trimisă lui Grazziani, că bănăţeanul pe care-l trimisese la Istanbul nu-i spusese cele cuvenite, căci trebuia să fi ajuns de mult lângă prietenul său Gaşpar-beg, aşa după cum i se lăudase.</p>
                  <p rend="justify">La rândul său şi Grazziani fu uluit aflând de oarecare urmă a lui Marcu. Dar solul ce adusese scrisoarea nu ştia nimic. În schimb, gândul lui Radu Şerban nu era deloc nimerit pentru prietenii lui Osman, căci o nouă bătălie la Dunăre ar fi adus laurii victoriei lui Mustafa, şi el, sărmanul, nici n-ar fi ştiut măcar despre ce era vorba.</p>
                  <p rend="justify">Pentru aceea îi răspunse trimisului că ar fi bine ca stăpânul său să mai aibă răbdare şi, după ce stătu puţin pe gânduri, îl puse şi pe tânărul croat să se pregătească degrabă spre a-l însoţi pe omul pribeagului. Îi dădu nişte scrisori, dar mai cu seamă îi ceru să afle cât mai multe despre Marcu. Pera avea să-i spună şi prin viu grai lui Şerban că Halil-paşa nu va mai rămâne lungă vreme sadrazam, şi nici mazilirea lui Alexandru-vodă Iliaş nu avea să mai întârzie. Nădăjduiau să ajungă sultan Osman-celebi, şi atunci fără îndoială că sprijinul lui Grazziani avea să se facă simţit. Important era să aibă răbdare şi nu cumva să se pripească.</p>
                  <p rend="justify">Toate acestea se dovediră a fi bine chibzuite, fiindcă nu peste multă vreme roadele nebuniei sultanului începură a se arăta. Mai erau şi dintre aceia care o ţineau una şi bună că toate ţâcnelile lui Mustafa ar fi fost, chipurile, voinţa lui Alah rostită prin gura împăratului. Cei mai mulţi însă se uitau cu îngrijorare cum padişahul arunca bani de aur unor măscărici de pe uliţa, ba chiar şi „robilor peşti” din Bosfor, şi asta nu mai putea fi trecută cu vederea.</p>
                  <p rend="justify">Plin de cutezanţă, Essad-efendi dădu o fetvâ cum că nu era cu putinţă să domnească un stăpân lipsit de minte, ci mai plăcut ar fi fost lui Alah fie şi un copil, dar care să nu ducă împărăţia de râpă. Asta se petrecea într-o zi cu ploaie rece de sfârşit de iarnă, care-i ţintuise pe stambulioţi prin casele lor, dar nu şi pe aceia înştiinţaţi din vreme de către oamenii lui Mâhfiruz să se adune în Alay Meydani. Acolo, Sofu Mehmet-paşa dădu citire fetvâlei şeyhulislamului, după care se îmbulziră în sărai, scoaseră tronul cu baldachin cu tot şi, în urările ienicerilor, bostanciilor şi ulemalelor, Osman-khan fu încoronat, făgăduind milă şi înţeleaptă ocârmuire tuturor supuşilor. Mustafa n-avea să pătimească nici o răzbunare, ca unul ce era lipsit de judecata minţii şi deci proteguit de către însuşi Alah.</p>
                  <p rend="justify">Era în cea de-a douăzecea zi a lui Rebi’ I din 1027 după Hegiră, ori, cum socoteau creştinii, în 26 februar 1618. Se afla şi Grazziani îndărătul sultanului, împreună cu ceilalţi, toţi înarmaţi până-n dinţi, de teamă ca nu cumva faimoasa Kosem să pună ceva la cale şi să le strice sărbătoarea, dacă nu chiar întronarea. Nefericita însă îşi rodea unghiile de ciudă în singurătatea unui iatac, părăsită de mulţi dintre cei care o linguşiseră până atunci şi acum dăduseră năvală să-i sărute papucii tânărului Osman.</p>
                  <p rend="justify">Cum era de prevăzut, kadânlar saltanati urma şi pe mai departe, dar Grazziani era acum încredinţat că nimic nu mai avea să-i stea împotriva urcării pe treptele domniei. Din păcate, la numai câteva zile se înfăţişă baronul Starzer, care ceru marelui vizir Okuz (boul) Kara Mehmet-paşa să se cadă la învoială asupra unor încurcături iscate la fruntariile dintre cele două împărăţii şi… cine ar fi putut să le descurce mai bine, în afară de Gaşpar-beg?</p>
                  <p rend="justify">Neavând încotro, a trebuit să se înhame din nou la drum şi, cu multă sudoare şi destule peripeţii, izbuti să aducă la îndeplinire porunca. Era de aşteptat ca la întoarcere să nu-i mai rămână decât a săruta poala tânărului sultan şi să apuce calea Moldovei. A şi fost poftit îndată la un sfat de taină, la care se afla de faţă însăşi sultana-valide.</p>
                  <p rend="justify">—  Beyul de la Bogdan-ili este bolnav de ochi şi va trebui înlocuit, spuse Mâhfiruz, uitându-se cu tâlc la Grazziani. Ne-a fost tare credincios şi trebuie ajutat să se vindece.</p>
                  <p rend="justify">—  Haznaua împărătească este goală, mărită stăpâna, zise mieros Okuz-paşa.</p>
                  <p rend="justify">—  Fireşte că am să-l despăgubesc eu pe Radu Mihnea, zâmbi dalmatinul, pricepând unde voia să ajungă marele vizir. Şi va fi mulţumit cu plata mea. Cât priveşte vistieria, nu mă-ncumet s-o umplu, dar nici n-am să preget a trimite cât mai mult aur, de cum voi ajunge la Iaşi. Pentru început aş putea da cam vreo… patruzeci de mii de ducaţi aur. Pe urmă voi mai vedea!</p>
                  <p rend="justify">Ochii sadrazamului se făcură şi mai rotunzi decât erau şi străluciră de lăcomie, în vreme ce ai validelei se micşorară întrebători.</p>
                  <p rend="justify">—  Chiar ai aceşti bani? întrebă ea. Haraciul se pare a fi cu mult mai mic. Nu cumva te-ai înşelat, ori n-am înţeles bine?</p>
                  <p rend="justify">—  Slăvită stăpâna, am zis patruzeci de mii, şi aşa rămâne! se plecă smerit Grazziani.</p>
                  <p rend="justify">—  Atunci nu ne mai rămâne decât să-l înfăţişăm măritului padişah, cu îngăduinţa luminăţiei-tale, se înclină marele vizir spre Mâhfiruz.</p>
                  <p rend="justify">Dacă ar fi stat careva să judece făgăduiala lui Grazziani, s-ar fi cutremurat de cutezanţa ei, căci el n-avea aceşti bani şi nici că ar fi putut să-i scoată uşor de la amărâta ţară a Moldovei. El însă chibzuise că o dată ajuns domn va uni cele trei ţări surori… şi nici atunci n-ar fi plătit un asemenea haraci, întrucât visa o ţară neatârnată. Acum ar fi promis marea cu sarea, şi chiar mai mult, numai să capete firmanul.</p>
                  <p rend="justify">Dar se vede că treaba nu era chiar aşa de uşoară, căci dregătorii îl amânau de la o zi la alta şi Grazziani începu să mai scadă din banii făgăduiţi la început, ca nu cumva să-şi închipuie turcii că ţinându-l pe delături ar fi putut să scoată mai mult.</p>
                  <p rend="justify">Prin luna lui florar a aceluiaşi an, o altă veste îl puse pe gânduri pe dalmaţian. Se răzvrătiseră locuitorii din Boemia şi apucaseră armele împotriva oştirii împăratului, pe care au şi înfrânt-o. Pe ferestrele Hradului din Praga au fost aruncaţi doi sfetnici. Se auzea că unul ar fi fost Martinitz, pe care îl cunoscuse când fusese acolo. Şi cu toate că răscoala nu era în împărăţia turcească, Grazziani se posomori, căci împăratul creştin nu mai avea timp să aibă şi grija lui.</p>
               </div>
               <div type="div3">
                  <head>SACUL</head>
                  <p rend="justify">„MAI DĂ-I PUŢINĂ APĂ, dar cu băgare de seamă”, auzi Marcu vocea contesei, pe care n-o uitase.</p>
                  <p rend="justify">Era atât de istovit încât nu simţi nici mânie, măcar că numai Agnes trebuie să fi fost pricina tuturor pătimirilor lui. Cu toate acestea femeia părea destul de miloasă, ba chiar îngrijorată de starea în care se afla el. Simţi mâna ei mângâindu-i fruntea şi cu voce blândă îl îmbia să înghită câteva picături de apă. O ascultă fără să vrea şi parcă limba începu a i se dezumfla, apoi treptat începu să-şi simtă sângele prin vine, însă mâinile încă nu le putea mişca. Se auzi şi glasul mirat al unui bărbat: „Patru zile fără apă?!… De necrezut că mai trăieşte”. Agnes îi răspunse râzând: „Ca să vezi şi tu ce te aşteaptă, dragă Imre, dacă nu-i faci pe plac viitoarei tale neveste”.</p>
                  <p rend="justify">Marcu izbuti să-şi deschidă ochii de-a binelea şi încercă să vadă cine era bărbatul. Era un necunoscut. De altfel cei doi nu băgaseră de seamă că prizonierul se trezise, şi vorbeau mai departe. „Mă rog, apă nu zic să-mi dea, făcu străinul, dar vin…?!”</p>
                  <p rend="justify">—  Aaa! Iată că te-ai trezit, dragă prietene, făcu Agnes văzându-l că o privea. Ne-am întâlnit iarăşi, spre norocul tău, că de mai întârziam…  Pentru ce nu m-ai ascultat la Buda? Alta ar fi fost primirea ta aici. Tare ai mai supărat-o pe Iulia.</p>
                  <p rend="justify">Marcu închise ochii şi un suspin îi străbătu coşul pieptului: „Iulia”…  Cât de străin şi îndepărtat i se părea acest nume.</p>
                  <p rend="justify">—  Cred că-i prea devreme să-ţi închipui că ai să poţi vorbi ceva cu el, zise bărbatul. Auzi colo! Patru zile…</p>
                  <p rend="justify">—  Ar fi putut să-l dea gata înainte de sosirea mea, dar şi aşa nu-i rău ce-a făcut, fiindcă, istovit cum este, va fi mai uşor să-l ducem de aici fără nici o împotrivire din partea lui, răspunse contesa cam după cum o frământa gândul.</p>
                  <p rend="justify">—  Pun slugile să-l lege burduf şi…</p>
                  <p rend="justify">—  Nici nu te gândi, Imre dragă! Pe undeva prin preajmă trebuie să fie şi blestematul acela de Gaşpar şi dacă află de prietenul lui că-l duc legat la mine, multe încurcături ne poate face.</p>
                  <p rend="justify">—  Poate că de frică va fugi, fiindcă nu cred să fie atât de cutezător la doi paşi de Bălgrad, sub nasul prinţului.</p>
                  <p rend="justify">—  Vezi că nici asta n-aş vrea, prietene. Eu am şi trimis vorbă alteţei-sale, să ştie pe ce pasăre de preţ am pus mâna. Iulia s-a dovedit isteaţă. Vorbind frumos cu prietenii acestui Marcu, i-a îndrumat să-l caute peste Murăş, aiurea. Chiar în acea noapte un olăcar din partea ei alerga spre mine, la Galda, pe calul ostatecului şi poate că iscoadele vor fi crezut că el însuşi va fi fost călăreţul.</p>
                  <p rend="justify">—  Cam vicleană nevestică! rânji Imre, care nu era altul decât contele Teleki de la Uioara. Nu mă prea încântă ce-aş păţi, dacă nu mă fac un îngeraş cuminte.</p>
                  <p rend="justify">— Te-am prevenit! îi făcu Agnes din deget, zâmbind.</p>
                  <p rend="justify">— Ce gând ai cu el? întrebă Imre arătând spre Marcu.</p>
                  <p rend="justify">— Dacă-mi spune unde-i Grazziani, poate că-i dau drumul să se ducă unde o pofti.</p>
                  <p rend="justify">—  Slobozindu-l e mai rău, căci se va întoarce să se răzbune pe Iulia şi cred că nu vrei aşa ceva. Mai nimerit ar fi să-i atârnăm un pietroi de gât şi… în Mureş cu el!</p>
                  <p rend="justify">Contesa duse degetul la buze făcându-i semn să nu mai rostească nimic ce-ar putea să audă ostaticul. Teleki însă dădu din umeri:</p>
                  <p rend="justify">—  Ori dă-mi-l mie, să i-l duc lui Csaky, vecinul meu de la Războieni. Are un gealat pe cinste şi, de nu ţi-o place cât îl face de „vorbăreţ”, să nu-mi spui mie pe nume.</p>
                  <p rend="justify">—  Ţine-ţi gura, Imre! îl repezi Agnes.</p>
                  <p rend="justify">—  Zău că a fost cândva călăul nu ştiu cărui oraş nemţesc, stărui contele.</p>
                  <p rend="justify">Agnes se ridică şi spuse cu voce tare:</p>
                  <p rend="justify">—  Mai întâi şi întâi, nu noi vom hotărî soarta lui, ci alteţa-sa, despre care ţi-am spus că va veni, ori va porunci să-l ducem acolo, dacă aşa-i va fi voia. Atunci va trebui să plecăm în mare taină, ca să nu afle prietenii lui. Printre ei se află şi unul de peste munte, care de asemenea nu poate fi decât om de-al lui Grazziani. Numai prin vicleşug îl vom prinde pe tartorul cel mare.</p>
                  <p rend="justify">—  Atunci pentru ce vorbeşti de faţă cu el?!</p>
                  <p rend="justify">—  Tocmai ca să audă, deşi se preface adormit. Eu am de gând să-l fac să ajungă în Banatul lui, unde să se apuce de gospodărie şi să nu umble teleleu prin lume, alături de toţi nebunii. Cu el n-am nimic şi chiar am mustrat-o pe Iulia pentru purtarea ei de neînţeles…</p>
                  <p rend="justify">Marcu pricepu capcana. Îşi dădu scama însă că, atâta vreme cât bănuiau că ştie vreo ascunzătoare a lui Grazziani în Transilvania, nu avea a se teme de viaţa lui. Totul era să mai câştige timp, spre a da putinţă lui Florea să-i vină în ajutor, fiindcă nu se îndoia de acesta. Mai era şi Mihai!</p>
                  <p rend="justify">Într-adevăr, cei doi feciori nu se dăduseră bătuţi, deşi se prefăcuseră a crede spusele Iuliei despre plecarea lui Marcu în altă parte. Dar ei o căutau şi pe Sânefta, iar tânăra Mikeşoaie se arătase tare uluită auzind povestea şi nu se părea că mint.</p>
                  <p rend="justify">—  Totuşi eu cred că Sânefta este închisă, la Micoşlaca, spuse cu ciudă Mihai părăsind curtea grofoaicei. De-am da năvală peste ei…</p>
                  <p rend="justify">—  Ne-am sfârşi zilele ridicaţi în furci la Bălgrad, adăugă râzând Florea. Cu domnii nu ne putem pune, că dreptatea tot de partea lor este.</p>
                  <p rend="justify">— Atunci?!</p>
                  <p rend="justify">—  Prin viclenie. Aşa vom putea jura la orice cercetare că nu ştim nimic, dacă ne ţinem pe delături. Avem ceva iscoade pe acolo, care mi-au spus că în afara unor răcnete auzite a doua zi, nimeni nu mai este în conacul Mikeşilor.</p>
                  <p rend="justify">— Doar n-ai să te încrezi în slugile lor, care-s unguri în cea mai mare parte.</p>
                  <p rend="justify">—  Vezi tu, Mihai, că tocmai aceştia ne ajută. Sunt oameni ca şi noi şi n-avem nimic cu ei, numai stăpânii lor ne aţâţă pe unii împotriva altora. Să nu te temi însă, că pe cei care-i cunosc eu sunt de mare credinţă.</p>
                  <p rend="justify">—  Ei ţi-au spus că Marcu a plecat în aceeaşi noapte?</p>
                  <p rend="justify">—  No, asta-i altă treabă, şi-i tare încurcată. Ei au auzit tropotul unui cal şi a doua zi n-a mai fost urmă nici de bănăţean şi nici de armăsarul lui.</p>
                  <p rend="justify">— Atunci strigătele auzite mai târziu?!</p>
                  <p rend="justify">—  Asta mă încurcă şi pe mine. Noi trebuie să veghem să nu cumva să-l ducă în altă parte, cu toate că n-avem cum să ne împotrivim pe faţă, răspunse Florea.</p>
                  <p rend="justify">În răstimp contesa îşi cam pierduse răbdarea cu Marcu, care încă nu se arăta trezit. Porunci să se verse asupra lui o cană cu apă rece şi atunci, fără să vrea, acesta pufni şi deschise ochii.</p>
                  <p rend="justify">—  Hai, că ţi-o fi de-ajuns! se răsti contesa. Te poftesc pentru cea din urmă oară să stăm de vorbă, şi de tine atârnă dacă ai să mai ieşi viu de aici sau ba.</p>
                  <p rend="justify">Marcu dădu să se ridice, dar se prăbuşi înapoi în pat, fiind încă sleit de putere.</p>
                  <p rend="justify">—  Stai culcat şi ascultă! Nu te întreb ce ai căutat pe aici, bănuind că dragostea pentru Iulia ţi-a purtat paşii, dar să-mi spui dacă şi Grazziani te-a însoţit!</p>
                  <p rend="justify">Aşteptându-se la o asemenea întrebare, Marcu se prefăcu totuşi descumpănit. Dacă s-ar fi aflat că Grazziani nu era în Ardeal, poate că n-ar mai fi scăpat cu viaţă, dar aşa mai putea nădăjdui s-o ducă cu vorba.</p>
                  <p rend="justify">—  Mă mulţumesc să dai din cap în semn de da sau nu, dacă, ţi-i greu să deschizi gura.</p>
                  <p rend="justify">—  Până într-un loc, da! îngăimă oşteanul.</p>
                  <p rend="justify">—  Care-i acela? se băgă şi Teleki, ca s-o ajute pe contesă.</p>
                  <p rend="justify">—  Nu ştiu cum îi zice, răspunse Marcu ceva mai însufleţit.</p>
                  <p rend="justify">—  Unde trebuie să vă întâlniţi?</p>
                  <p rend="justify">—  La…  Istanbul.</p>
                  <p rend="justify">—  Îţi baţi joc de mine? se înfurie femeia.</p>
                  <p rend="justify">—  Nici gând. Acolo mă aşteaptă.</p>
                  <p rend="justify">Contesa Rozsnyai nu se mai îndoia că fostul ei iubit de o noapte se afla pe undeva prin apropiere şi că oşteanul nu încerca decât să-l acopere. Nu se dumirea însă ce putea căuta solul sultanului prin ţara lui Bethlen şi mai ales dacă mai avea spahii cu el. Asta ar fi vrut să afle, dar Marcu minţea de bună seamă, îşi zicea ea.</p>
                  <p rend="justify">—  Uite ce e, prietene, rosti contesa cu glas domol. Eu n-am nimic împotriva ta, dar nici n-aş putea făgădui că Iulia s-ar mai putea întoarce la simţămintele din trecut. Acum e logodită cu dumnealui, aici de faţă, iar ce-a fost între voi a trecut şi s-a uitat. Tu eşti tânăr şi lesne îţi vei găsi alta…</p>
                  <p rend="justify">— Nici să mă roage în genunchi, n-o mai vreau, răspunse Marcu luându-i vorba din gură.</p>
                  <p rend="justify">—  Foarte bine! Atunci să facem un târg cinstit: îmi spui unde-i Grazziani şi eu pun vorbă bună la alteţa-sa să te îngăduie să te întorci în Banat, fără nici o sminteală. Vrei?</p>
                  <p rend="justify">— Vreau!</p>
                  <p rend="justify">— Mă bucură să aud asta. Unde-i?</p>
                  <p rend="justify">—  După socoteala mea ar fi putut ajunge până acum la Braşov, de nu se va fi oprit la Bălgrad, ori să se fi abătut pe la Sibiu.</p>
                  <p rend="justify">Contesa nu se mai putu ţine să nu-i tragă o palmă, spumegând de mânie.</p>
                  <p rend="justify">—  Eu te-am socotit om de înţeles, şi tu eşti un porc fără pic de ruşine.</p>
                  <p rend="justify">Teleki rânjea batjocoritor, privind-o pe Agnes, şi asta o aţâţa şi mai mult, făcând-o să-i fiarbă sângele în vine.</p>
                  <p rend="justify">—  Ţi-am spus eu, draga mea, că Csaky are un călău pe cinste. La ce să-ţi mai pierzi vremea cu cerbicia olahului? Dă-l pe mâna mea!</p>
                  <p rend="justify">—  Poate că ai dreptate, răspunse contesa. Nu ştiu însă ce ar spune alteţa-sa când…</p>
                  <p rend="justify">—  Ce să spună? Când o trece la moşia sa de la Geress, n-are decât să poruncească şi pe dată i-l înfăţişăm, teafăr şi cârpit. Totul e să nu crape până atunci.</p>
                  <p rend="justify">—  Nu care cumva să-ţi scape…</p>
                  <p rend="justify">— Ai mai auzit tu pe cineva să fi putut fugi din castelul meu de la Uioara? se îngâmfă groful.</p>
                  <p rend="justify">—  Ce-i drept, nu! Nici măcar fetişcana aia pe care ai furat-o şi ai dus-o acolo, fără să mai vadă lumina zilei. Nu ştiu ce ai de gând cu ea. Bagă însă de seamă, am auzit că taică-său e un om răzbunător.</p>
                  <p rend="justify">—  Spada mea nu se teme de olahi! Iar de ăsta, nici atât nu-mi pasă. Este un leş deocamdată în viaţă, dar după ce-l va cerceta alteţa-sa, tot pe mâna mea are să încapă şi…  Murăşul!</p>
                  <p rend="justify">—  Te cam grozăveşti, prietene, şi nu faci bine. Grijă şi de slugile tale, măcar că-s unguri. Puţin le pasă de ce neam sunt cei asemenea lor, fie chiar şi olahi.</p>
                  <p rend="justify">—  Nu trebuie să mă-nveţi tu pe mine, se grozăvi contele. Ai să vezi!</p>
                  <p rend="justify">Contesa ridică din umeri a nepăsare, după care se întoarse din nou spre Marcu:</p>
                  <p rend="justify">—  Te-am lăsat anume ca să ştii ce te aşteaptă, de vreme ce n-ai vrut să-ţi ţii făgăduiala.</p>
                  <p rend="justify">—  Dar eu n-am minţit. M-ai întrebat de Gaşpar Grazziani, unde se va fi aflând acuma, şi eu am răspuns cinstit, că doar n-avea să aştepte neclintit într-un loc. Ne vom întâlni la Istanbul…</p>
                  <p rend="justify">— S-o crezi tu! rânji Teleki.</p>
                  <p rend="justify">—  Bine, bine, făcu Agnes fără a-l lua în seamă pe conte. Te pun sub pază la Uioara, după cum ai auzit, fiindcă aici nu mai poţi rămâne.</p>
                  <p rend="justify">—  La mine! se bătu groful cu mâna pe piept. Şi fiindcă ai auzit şi de povestea cu fetişcana, îţi dai seama că…</p>
                  <p rend="justify">—  Ba să faci bine şi să te scapi de ea. N-avem nevoie de încurcături şi cu neamurile ei, dacă ţi-l dau pe ăsta la tine.</p>
                  <p rend="justify">— Să-i dau drumul?!</p>
                  <p rend="justify">—  Pe apa Murăşului…</p>
                  <p rend="justify">—  Mai pe urmă, zâmbi Teleki. I-am făgăduit-o şi lui Csaky. Nu pot să nu-mi ţin vorba.</p>
                  <p rend="justify">—  Faceţi prostii şi doar pământu-i plin de fete, se înfurie contesa şi ieşi din odaie.</p>
                  <p rend="justify">Groful se uită cu lăcomie în urma ei, vru să zică ceva, dar amintindu-şi de ostatic se ţinu şi se prefăcu încruntat.</p>
                  <p rend="justify">—  Olahule, poftesc să nu-mi faci vreun pocinog şi să te împotriveşti ca să nu fiu silit să te ucid. Auzit-ai doar că trebuie să te duc de aici fără larmă.</p>
                  <p rend="justify">—  Hai să facem un târg! zise Marcu pe neaşteptate.</p>
                  <p rend="justify">—  Cu tine?!</p>
                  <p rend="justify">— De ce nu? Eu mă las de bunăvoie, dacă juri pe ce ai mai sfânt că dai drumul copilei aceleia.</p>
                  <p rend="justify">—  O cunoşti şi tu?!</p>
                  <p rend="justify">—  N-am văzut-o în viaţa mea, dar să ştii că, dacă păţeşte ceva, neamurile ei au să-ţi pună pielea pe băţ, într-o zi.</p>
                  <p rend="justify">—  Cine?…  Olahii?!</p>
                  <p rend="justify">—  Eu ştiu pe cineva care ar fi în stare să-ţi răsucească maţele pe cuţit, dacă ar afla ce-ai făcut cu iubita lui.</p>
                  <p rend="justify">—  Mă ameninţi? scrâşni Teleki.</p>
                  <p rend="justify">—  Eu n-am cum, răspunse liniştit Marcu. De altfel văd că nici nu putem sta de vorbă.</p>
                  <p rend="justify">Contele fu cât pe ce să-i tragă o palmă, dar nu cuteză ca nu cumva din cauza slăbiciunii să păţească ceva mai înainte de a pleca din Micoşlaca şi Agnes să nu i-l mai deie. Îl sudui de mamă şi ieşi furios.</p>
                  <p rend="justify">Către seară, un sac uriaş cât un stat de om fu aburcat de-a curmezişul unui cal şi atât Mihai cât şi Florea puteau să jure că nu era plin cu boabe. Îl urmară din depărtare şi văzură că însuşi contele Teleki împreună cu patru slujitori înarmaţi îl însoţeau, nemaiavând astfel nici o îndoială. De mirare era că se îndreptau către Războieni şi nu spre Uioara, după cum era de aşteptat.</p>
                  <p rend="justify">Îngrijorat să nu se întâmple ceva pe drum, Teleki a răsuflat uşurat când s-a văzut la curtea prietenului său. Nici nu şi-a dat seama că toată vremea a fost urmărit, dar nici n-a dat prilej să fie atacat. Îi povesti lui Csaky cele întâmplate, precum şi sfatul pe care i l-a dat contesa în legătură cu Sânefta, dar acesta îl luă în râs:</p>
                  <p rend="justify">—  Va fi vrut să-i ia dânsa locul şi tu nu ţi-ai dat seama. Oricum să n-o ucizi până n-o trimiţi şi la mine, ca să văd şi eu ce gusturi ai.</p>
                  <p rend="justify">—  Mai curând treci tu pe la mine, şi dacă ţi-o mai plăcea…</p>
                  <p rend="justify">—  Te pomeneşti că te-ai săturat de ea şi-ţi pare rău de ce ai făcut? rânji Csaky.</p>
                  <p rend="justify">—  Asta nu, dar, aşa cum arată acuma, numai dai doi bani pe ea. Plânge într-una şi nu vrea să se atingă de mâncare. Arată jalnic.</p>
                  <p rend="justify">—  Sileşte-o să mănânce! Fă cumva să se înzdrăvenească, ori de nu… Cu ăsta ce-ai de gând? arătă groful spre Marcu.</p>
                  <p rend="justify">—  Deocamdată îl strecor prin hrubă la mine în castel, că de va fi fost careva pe urmele mele aici are să i se înfunde. Pe urmă am să aştept porunca prinţului, sau ce va spune Agnes. Până atunci şi pe el trebuie să-l ţin pe mâncare şi băutură. Cred că-i vremea să chemi câteva slugi să ducă „sacul” până la şură…</p>
                  <p rend="justify">—  Ce, eşti nebun? Dacă vrei asta, îl târâm noi doi, cum om putea, căci altfel dăm în vileag legătura noastră de taină.</p>
                  <p rend="justify">—  Atunci hai să-l ducem! Am să mă simt mai uşurat după ce-l voi vedea zăvorit la mine în beci.</p>
                  <p rend="justify">—  Bine, înşfacă-l!</p>
                  <p rend="justify">Apucară unul de la un capăt şi celălalt de la altul, după care, orbecăind prin beznă şi suflând din greu, îl târâră până într-o şură.</p>
                  <p rend="justify">Florea şi Mihai făcură ochii cât cepele, nevenindu-le să creadă că grofii înşişi cărau asemenea povară.</p>
                  <p rend="justify">—  De ce n-or fi chemat vreun argat?! se nedumeri Mihai.</p>
                  <p rend="justify">—  Înseamnă că sacul e preţios şi le-a fost teamă să nu mai afle şi alţii. Însă pentru ce l-au cărat în şură?!</p>
                  <p rend="justify">—  Ia să ne dăm mai lângă perete, poate desluşim ceva, şi la nevoie ne repezim asupra lor, că nu-s decât doi şi-i noapte.</p>
                  <p rend="justify">Pândiră în tăcere o vreme şi, cum nu se auzea nimic dinăuntru, Mihai, pierzându-şi răbdarea, trase spada şi dădu buzna, iar Florea se ţinu după el.</p>
                  <p rend="justify">Cu tot întunericul din şură, şi Florea şi Mihai îşi dădură seama că se aflau singuri. Mihai făcu o torţă dintr-un şomoiog de paie şi scapără din amnar, dar Florea îi strigă speriat:</p>
                  <p rend="justify">—  Nu aprinde! Ce, vrei să dăm foc la şură?</p>
                  <p rend="justify">—  Ar fi fost rău? răspunde Mihai, dându-şi seama de pericol.</p>
                  <p rend="justify">Din bezna şurei, Florea zări că în partea cealaltă mai era o potecă.</p>
                  <p rend="justify">—  Proşti am mai fost, doamne, zise el râzând. Puteam să aşteptăm noi mult şi bine că groful a ieşit pe partea din faţă.</p>
                  <p rend="justify">— Hai după ei!</p>
                  <p rend="justify">— Încotro?</p>
                  <p rend="justify">Feciorii n-aveau de unde şti că se aflau chiar deasupra chepengului ce acoperea hruba pe unde Marcu fusese târât şi mai apoi azvârlit în beci, asemenea unui sac.</p>
               </div>
               <div type="div3">
                  <head>DOMNIA LUI ION-VODĂ.</head>
                  <p rend="justify">CU TOATĂ VIJELIA oamenilor comisului Melinte, au mai scăpat din prăpăd şi alţii, în afara Profiriţei. Printre ei se afla şi baba Irina, care pe dată s-a apucat să adune buruieni şi ierburi de leac şi să-i descânte de sperietură pe cei mai slabi. Bieţii bejenari nu mai cutezau să umble prin codru ca până atunci, ci s-au cam tras în preajma bordeielor, care, oricum, erau mai la dos. Câţiva copilandri mai răsăriţi fuseseră puşi de strajă în depărtare, spre a vesti la timp o nouă primejdie. O duceau ca vai de lume şi-şi cam pierduseră nădejdea în zile mai bune.</p>
                  <p rend="justify">Aşa-i găsiră bărbaţii ce fuseseră în „oastea lui Ion-Vodă”, care acum se întorceau acasă. De cum îl zări pe Toader, Profiriţa îi sări de gât de parcă i-ar fi fost frate, dacă nu chiar soţ, fără a-i fi ruşine de cei dimprejur. Flăcăul, uluit la început, o strânse în braţele lui puternice, întârziind s-o lase din îmbrăţişare. Mai apoi au plâns cu lacrimi grele la groapa Măriucăi şi a lui Simion, după care s-au întors împreună printre ceilalţi. Cu toţii aveau de bocit pe câte cineva şi multă jale a fost vreo câteva zile, până când viaţa i-a zgândărit din nou, prin crudul ei adevăr.</p>
                  <p rend="justify">Cumplită foamete se prevestea, tocmai acum când iarna bătea la uşă. Era pe la sfârşitul lui brumărel, când frunzele arămite începuseră a se învolbura printre crengile codrului. În alte vremuri, ori în alte părţi, omul gospodar îşi băga acuma bucatele în hambare, se uita zilnic la mustul dat în fiert şi mai aduna câte un butuc în aşteptarea vântoasei celei albe. Acuma era timpul cumetriilor şi a nunţilor, dar pentru amărâţii de pribegi, asemenea amintiri erau de mult uitate. Cu spaima-n suflet numărau frunzele ce mai rămăseseră prin copacii dezgoliţi şi numai în coaja lor îşi mai puneau nădejdea s-o scoată la capăt cu hrana, până la primăvară. Chiar şi sălbăticiunile codrului se cam trăseseră din preajma flămânzilor bejenari.</p>
                  <p rend="justify">Bărbaţii erau oameni în toată firea, foşti luptători, în stare să doboare un stejar cu numai câteva lovituri de secure, dar acuma erau gălbejiţi şi traşi la faţă, de nu-i mai recunoşteai.</p>
                  <p rend="justify">—  O veni ea o dată şi domnia lui Ion-vodă, spre a ne face dreptate! oftă Vasile Ţugui, gospodar vestit odinioară pentru vrednicia lui pe ogoare.</p>
                  <p rend="justify">—  Numai să fie asta până o da colţul ierbii, să căpătăm pământul la vreme, ca să-l arăm şi să-l semănăm, spuse Neculai Buzatu, a cărui femeie şi cei patru copii scăpaseră ca prin minune din prăpădul comisului.</p>
                  <p rend="justify">—  Oare de pe moşia noastră cine o fi strâns holda? întrebă într-o doară Paraschiv a lui Mitrofan.</p>
                  <p rend="justify">—  Iacă vorbă! făcu scârbit Toderiţă. Cine altul decât dumnealui, comisul Melinte? Mânca-i-ar corbii carnea şi lupii oasele! Ne-a ucis femei, copii, ne-a zdrobit ca pe tâlhari şi acum se ghiftuieşte la căldurică, lăcomind şi la ogoarele vecine lăsate de izbelişte.</p>
                  <p rend="justify">—  Da’ ian stai, Toderiţă, sări Ţugui. După dreptate, moşia boierului nostru i-a rămas jupâniţei, de vreme ce bătrânul nu s-a mai întors şi s-o fi prăpădit prin lume, după cum se aude. Atunci se poate spune că ea-i megieşa noastră, şi cu ea trebuie să rostuim lucrurile.</p>
                  <p rend="justify">—  Aşa-i! Aşa-i! încuviinţară ceilalţi cu ochii sticlind de licărul speranţei.</p>
                  <p rend="justify">—  Barem ea n-o fi hapsână să lăcomească la pământul ce-l avem din moşi-strămoşi. Să ne dea îndărăt ce-a furat tătâne-său, adăugă Paraschiv.</p>
                  <p rend="justify">—  Bre, oameni buni! se împotrivi Neculai Buzatu. Sângele apă nu se face! Să nu ne încredem în boieroaică. Uitat-aţi oare că din pricina noastră i-a pierit mama? Să uite ea aceasta?!</p>
                  <p rend="justify">—  Asta s-a întâmplat de mult, răspunse Ţugui. Apoi fata a fost de faţă şi a văzut cu ochii ei ce s-a întâmplat.</p>
                  <p rend="justify">—  Să nu mai dezgropăm morţii, se băgă în vorbă şi Petre Juncu, care tăcuse până atunci. Să vedem ce crede Toderiţă, şi cum a zice el aşa să facem!</p>
                  <p rend="justify">Flăcăul se simţi tare stânjenit, fiindcă de vreo câteva zile tot satul aflase că fata boierului stătea cu el în bordei, asemenea unei neveste legiuite. Nu el a silit-o, ci mai curând ea a fost aceea care s-a ţinut de capul lui, chiar din ziua întoarcerii acasă.</p>
                  <p rend="justify">Prăpădindu-se tot neamul lui Toderiţă, Profiriţa rămăsese singurică şi neajutorată şi de cum s-a ivit flăcăul s-a şi lipit de dânsul, ca un câine de pripas. Nu-i vorbă că şi inima îi dăduse ghes, dar nu într-atât pe cât o iubea Toderiţă, care şi-ar fi dat şi ultima picătură de sânge pentru ea. A încercat să-i amintească viţa ei boierească şi că nu se făcea să se mărite cu un răzeş, dar Profiriţa o ţinea numai în lacrimi şi oftaturi, juruindu-se că n-are să se întoarcă niciodată printre ai săi, iar de nu va vrea s-o ia de nevastă se va arunca în iazul ielelor. Tânărul a zâmbit, căci ştia prea bine că cel mai adânc loc din balta aceea abia de ajungea la brâul unui om, dar se îngrijoră pe dată amintindu-şi de Ilenuţa lui moş Precup. „Nu care cumva să dea peste vreo fântână…” îşi zise el înfiorat. Apoi se mai ridicase şi necazul că el ar fi poftit o legătură pe viaţă şi legiuită în faţa lui Dumnezeu, după cum era obiceiul din străbuni, dar bietul taica Iacov se stinsese de bătrâneţe şi nimeni nu-i mai luase locul. Până la un sat vecin, cu popă, ar fi trebuit să străbată cale îndelungată spre marginea codrului, de cealaltă parte a Prutului, şi nu se încumeta. „Da’ Măriuca s-a cununat cu bădiţa Simion”, spusese fata, auzind ce-l frământa pe flăcău. „Dacă vrei să ştii, chiar eu le-am făcut cununiţe de flori şi am spus rugăciuni către cel de sus ca să-i unească mai înainte de a intra în împărăţia cerurilor”. „Nu zic nu, răspunse Toader. Pe lumea cealaltă, acolo sus, merge şi aşa cum spui, dar pe pământ, nu prea.” „Nu-mi pasă, bădiţă! se îmbufnase fata. Asta înseamnă că nu vrei să mă iei…  că nu ţi-s dragă.”</p>
                  <p rend="justify">A  fost prea mult pentru tânărul îndrăgostit. Nunta şi-au petrecut-o sub privirile blânde ale soarelui de toamnă, care se trăsese printre crengile desfrunzite, spre a nu stingheri taina celor două fiinţe omeneşti. Nuntaşi le-au fost gâzele şi păsările pădurii, ce se mai zbenguiau încă fără teama de iarnă. Nuni le-au fost stejarii din preajmă, ale căror frunze de aur au căzut tremurânde spre a face un culcuş moale pentru Făt-frumos şi Ileana Cosânzeana ai acelei păduri.</p>
                  <p rend="justify">Apoi, mai ruşinat s-a simţit Toader când şi-a adus femeia în bordeiul lui cel nou, săpat anume, cu dichis. Cei din jurul lor n-au scos o vorbă, socotindu-le fapta ca pe ceva firesc. Nu erau singurii! Cu toate acestea, Toader a spus, ca din întâmplare, că îndată ce se va putea să dea o fugă la popa de la Stoeşesti, dincolo de Prut, în ţinutul Bârladului, spre a se cununa în faţa altarului. Până atunci cerură încuviinţarea lui moş Ion Cosoabă, cel mai bătrân om din sat, aşa cum făcuseră şi ceilalţi. Era ştiut din vremuri de demult că atunci când rămânea satul fără popă se găsea câte un uncheş care să-i ţină locul în faţa Celui Preaînalt.</p>
                  <p rend="justify">Acuma Profiriţa era nevasta lui Toader, şi unii s-au gândit că n-ar fi rău să se ducă împreună cu ea la comis şi să-şi ceară moştenirea şi toate drepturile ei de stăpâna a locului. Se auzise că hrăpăreţul megieş se băgase peste averea vel-armaşului. Toader însă nu se învoi nici în ruptul capului, ca să nu-şi închipuie Profiriţa că anume pentru aceasta o luase de nevastă.</p>
                  <p rend="justify">—  Ce să mai zică, bre Toderiţă? făcu Ţugui. Să împartă moşia cu noi şi să intre în obştea noastră, ca pe vremea când nu erau boieri prin partea locului.</p>
                  <p rend="justify">—  Şi aşa, dacă vine domnia lui Ion-vodă, pământurile se vor lua de la toţi şi om munci de-a valma! zise cu hotărâre un sfrijit căruia i se mai zicea „ţânţaru”.</p>
                  <p rend="justify">—  Da’ ce crezi tu că măria-sa Ion-vodă n-o avea şi el boierii lui? i-o întoarse Neculai Buzatu, cârcotaş ca totdeauna. Aşa-i rânduită lumea, şi nu s-o schimba nicicând.</p>
                  <p rend="justify">—  Ce ne sfădim atâta? sări Ţugui. Să vedem ce spune şi jupâniţa, care până una-alta încă mai este stăpâna moşiei.</p>
                  <p rend="justify">— Oare să se învoiască? se îndoi Juncu.</p>
                  <p rend="justify">—  Are dreptate Ţugui, încuviinţă Paraschiv. Du-te Toderiţă şi-ţi întreabă nevasta!</p>
                  <p rend="justify">— Du-te! Du-te!</p>
                  <p rend="justify">Cum era de aşteptat, Profiriţa se învoi pe dată să facă dreptate oamenilor în mijlocul cărora trăia de atâta amar de vreme. Îi cunoştea pe toţi după nume, şi mic şi mare şi tânăr şi bătrân, şi mai cu seamă îi îndrăgea. Aproape că şi uitase că era neam de boier de când bărbatu-său era un răzeş, şi judeca asemenea lui. Făgădui să înapoieze pojorâtenilor întreg pământul pe care-l avuseseră, aşa cum era trecut în cărţile de la domnia lui Vodă Alexandru cel Bătrân şi Bun, ba dacă nu le-ar fi fost îndestul, le-ar mai fi dat, căci pentru ea şi omul ei ajunge, slavă domnului! Cu ei avea să-şi muncească moşia, dar şi cu cei din Crăciuneşti, care, deşi nu se băjeniseră, tot năpăstuiţi fuseseră în vremea tatălui ei, vel-armaşul.</p>
                  <p rend="justify">Zvonindu-se că se vor întoarce la casele lor din vatra satului părăsit şi că Profiriţa va fi în locul hapsânului armaş, bucuria ţăranilor nu mai cunoscu margini. Se îmbrăţişau unii cu alţii, ştergându-şi lacrimi de bucurie, chiar şi bărbaţi în toată firea. „Asta-i adevărata domnie a lui Ion-vodă!” ziceau unii. Când a veni măria-sa, ne-a da pildă şi altora!” se fuduleau alţii şi numai astfel de vorbe se auzeau peste tot.</p>
                  <p rend="justify">Mai bine de o săptămână a ţinut căratul întregului calabalâc din pădure, măcar că nu mai rămăsese mare lucru, mai pe la nimeni. Întâi şi întâi, trebuiau conduşi Toderiţă şi Profiriţa la curte, bărbaţii luându-şi furcile şi topoarele, ca la răzmeriţă. Dar trecând prin satul ce fusese înfloritor altădată, un val de mânie îi cuprinse pe cei mai mulţi. Nu vântul, arşiţa şi ploile măcinaseră aşezarea, cât prăpădul şi duşmănia comisului Melinte. Se ştia însă bine că şi înaintaşii lor păţeau deseori aşa ceva, mai cu seamă din partea tătarilor, şi numai în doi-trei ani satul înflorea la loc, din aceeaşi cenuşă, ba mai frumos ca înainte.</p>
                  <p rend="justify">Cât despre curtea boierească, n-aveau ce să spună, aflând-o într-o stare mai acătării. Ba mai dădură şi peste câteva slugi, alături de bătrânul vechil Arvinte. Acesta cum o văzu pe Profiriţa se înspăimântă ca de o arătare venită din altă lume. Îşi făcu cruce scuipând în lături de trei ori, ca nu cumva să fie vreo strigoaică.</p>
                  <p rend="justify">—  Nu te teme, moş Arvinte, râse ea. Sunt eu, în carne şi oase.</p>
                  <p rend="justify">—  Îmbrăcată ţărăneşte, jupâniţă?!</p>
                  <p rend="justify">—  Iraaa, moşule! Dacă ai şti matale că am purtat straie şi mai ponosite decât astea…  Mie însă îmi plac, fiind mai sprintene decât cele boiereşti, atât de împopoţonate.</p>
                  <p rend="justify">Tare se mai cruci bietul slujbaş, ba-i spuse pe şleau că după ştirea lui trebuia să fie moartă.</p>
                  <p rend="justify">—  Dar au să vină şi dumnealui, vel-armaşul, şi cocoana? întrebă vechilul.</p>
                  <p rend="justify">—  Din păcate, nu! răspunse oftând Profiriţa. Barem pe mămuca am s-o aduc s-o îngropăm aici, dar bietului tătuca, cine ştie pe unde îi vor fi albind oasele…</p>
                  <p rend="justify">—  Dumnezeu să-i ierte! şopti moşul, dându-i o lacrimă în colţul genelor. Cu mine s-au purtat omeneşte.</p>
                  <p rend="justify">—  Da să lăsăm morţii, moş Arvinte, şi nu mi-o lua în nume de rău, că eu am venit cu alte treburi. De odihna lor ne-om ţine mai pe urmă. Poftesc acuma, degrabă, să ştiu cum stai cu holdele de anul acesta. Ai strâns ceva prin hambare?</p>
                  <p rend="justify">— De, nu pot zice că nu, dădu din umeri stingherit Arvinte. Din păcate însă nu prea avem.</p>
                  <p rend="justify">Răzeşii din jurul Profiriţei ciuliră urechile, dar tăcură, nefiind cuviincios să se amestece în treburile jupâniţei. Ea era stăpâna!</p>
                  <p rend="justify">—  Dacă te fereşti cumva de oamenii aceştia, zise deodată tânăra femeie, să n-ai teamă, că uite, dumnealui îi bărbatu-meu, arătă ea spre Toader.</p>
                  <p rend="justify">—  Matale şuguieşti cu mine, jupâniţă, zâmbi strâmb vechilul. Vrei să mă faci să cred că un ţăran are să ne fie stăpânul?</p>
                  <p rend="justify">—  Da! Acesta-i adevărul gol-goluţ şi te poftesc, moşule, să îl asculţi ca şi pe tătuca. Acuma spune de bucate!</p>
                  <p rend="justify">Tare s-a mai uluit moşneagul de asemenea năstruşnicie ce-i îndruga fata fostului stăpân şi încă nu-i venea a crede. Totuşi, la porunca ei hotărâtă, începu a înşira cu glas domol:</p>
                  <p rend="justify">—  O parte se află în hambar, câte ceva am băgat la gropniţe, însă grosul i l-am dus comisului Melinte, zicând că el se îngrijeşte de moşie, din porunca stăpânului.</p>
                  <p rend="justify">—  Bine, moş Arvinte! făcu Profiriţa săltându-şi fruntea. Până comisul are să ni-l deie înapoi, tot grâul, sau ce-a mai luat, am hotărât să le dai din hambare oamenilor ăstora care mor de foame şi au copii şi bătrâni nevolnici cu ei. Ni-l dau înapoi la toamna viitoare, după ce-or avea şi ei ce strânge.</p>
                  <p rend="justify">Vechilul încercă s-o tragă deoparte pe fată, gândind că dăduse o asemenea poruncă nesăbuită numai de teama ţăranilor ce-o însoţeau, dar nu fu chip. Văzând că avea de gând să risipească şi bruma de grâu şi mei ce se afla în hambar, îşi zise că, de bună seamă, tânăra lui stăpâna se va fi scrântit la minte. Nici nu era de mirare, câtă vreme se fudulea că era măritată cu un ţărănoi. Se bucură în gând că nu mai pomenise şi de gropniţa tainică, unde se ascundeau bucatele pentru vremuri de restrişte, şi se hotărî nici să nu spună, căci fata, fie că uitase, fie că nu ştia de acest ascunziş.</p>
                  <p rend="justify">Sătenii dădură peste două căruţe ce mai rămăseseră la curte şi, cum nu erau vite de povară, se înhămară ei, trăgându-şi hrana până în sat.</p>
                  <p rend="justify">—  Ne vom întoarce şi vom chema la judecată pe hulpavul boier-comis! răcni Ţugui ridicând pumnul, în vreme ce ieşea pe poarta cea mare a conacului în fruntea celorlalţi. Să n-ai teamă, jupâniţă, că facem noi dreptate pentru o orfană ca matale!</p>
                  <p rend="justify">—  Să răspundă! Să fie judecat! strigară şi alţii.</p>
                  <p rend="justify">Profiriţa privi cu duioşie în urma lor şi-i spuse lui Toader:</p>
                  <p rend="justify">—  Poate că ar fi fost mai bine să fi rămas cu toţii aici. De bine de rău, s-ar mai fi găsit unde să stea până la primăvară, că la ei n-am văzut să fie casă întreagă.</p>
                  <p rend="justify">—  Nici să nu te gândeşti, răspunse bărbatu-său. Din nimic şi tot au să-şi facă un acoperiş, dar numai acolo, în sat la noi.</p>
                  <p rend="justify">După vreo câteva zile, moş Arvinte se înfăţişă la curtea comisului, purtând vorba stăpânei celei noi de a i se înapoia ce i se cuvine din holda anilor strânşi de domnia-sa. Fiind de neam mai ales decât Melinte, tânăra boieroaică a socotit să-i ceară dreptul nu sub formă de rugăminte, ci mai mult ca o poruncă, dar Arvinte n-avea de gând să-i spună întocmai comisului. Era încredinţat că sosise sfârşitul lumii, de vreme ce se întâmplaseră asemenea năstruşnicii. Apucase să-i spună bărbatului Profiriţei „boierule”, însă acesta i-o retezase scurt: „Să ştii, moşule, că eu nu-s boier şi că neam de neamul meu tot răzeşi am fost şi ne fudulim cu asta, mai dihai decât cu boieria. Şi să mai afli, matale, că s-a poruncit rânduială nouă, pe dreptatea celor oropsiţi. Asta este domnia lui Ion-vodă, şi se va întinde pe tot congiurul ţării, nu mai târziu decât până-n primăvară.”</p>
                  <p rend="justify">N-a priceput mai nimic bietul moşneag, şi pentru aceea poftea desluşire de la dumnealui comisul, care era cu mult mai luminat.</p>
                  <p rend="justify">—  Sărut dreapta, boierule! zise Arvinte de cum i se înfăţişă, scoţându-şi cuşma. Am venit la domnia-ta…  dar să ştii că nu-i a bună, jupân comise.</p>
                  <p rend="justify">—  Am auzit şi eu câte ceva, măi Arvinte, drept îi că s-a abătut mare necaz pe la voi?</p>
                  <p rend="justify">— Întocmai, cinstite comise. Nici nu-i de crezut.</p>
                  <p rend="justify">—  Bre, da’ chiar îi fata boierului, cea care a venit? E Profiriţa?… Să nu fie vreo matracucă ce-i seamănă şi vor fi adus-o mocofanii să te amăgească.</p>
                  <p rend="justify">—  Vai de mine, boierule, dar o ştiu de când era de-o şchioapă. Acuma, ce-i drept, s-a mai împlinit de când îi măritată cu răzeşul ei, dar mă jur că ea este.</p>
                  <p rend="justify">—  Na, că asta n-am mai pomenit. S-o răsuci în groapă răposatu vel-armaş, de va fi având vreuna. Cine a mai auzit o astfel de împărechere? Încai, de n-am avut parte să mi-o fac noră, iacă ce s-a ales de ea! I-a bătut Dumnezeu, că prea se ţineau cu nasul pe sus, şi Coste, dar mai ales Ilisafta. Şleahtic pofteau dumnealor, nu boier de ţară ca răposatul meu fiu. Dumnezeu nu bate cu ciomagul!</p>
                  <p rend="justify">— Doamne iartă-mă cucoane, da’ s-a întors lumea cu fundu-n sus, oftă vechilul încă nedumerit.</p>
                  <p rend="justify">— Nu te teme, bre Arvinte, s-a întoarce ea la loc. Spune mai bine ce vânt te aduce. Nu cumva vrei să intri în slujba mea?</p>
                  <p rend="justify">—  De s-ar putea…  mai c-aş vrea.</p>
                  <p rend="justify">— Atunci?</p>
                  <p rend="justify">—  M-a trimis stăpâna să-ţi spun să dai domnia-ta îndărăt tot ce-ai strâns în lipsa alor ei şi să opreşti numai cât socoţi că ţi se cuvine pentru osteneală.</p>
                  <p rend="justify">—  Apăi, cu adevărat că-i zăludă fata asta, se mânie comisul scrâşnind din dinţi. Zi-i să-şi bage minţile-n cap şi să-şi pună pofta-n cui, de nu vrea să fac eu rânduială la voi, aşa cum se cuvine când un megieş îşi pierde minţile. Cât despre ţărănoii ei neobrăzaţi, să le spui că am poruncit ca nu cumva să mai dau de ei, când oi trece pe acolo, că-i fac una cu pământul. Mişeii! A dracului sămânţă de oameni! Am crezut că i-am stârpit şi ei răsar mai apoi ca ciupercile după ploaie. Dumnezeii lor de mocofani!</p>
                  <p rend="justify">Arvinte ascultă tăcut, dar nu părea mulţumit.</p>
                  <p rend="justify">—  Să mă ierţi domnia-ta, comise Melinte, da’ n-oi putea să spun totul…</p>
                  <p rend="justify">— Ei bine, am să vin eu!</p>
                  <p rend="justify">—  Oricum, tot n-am înţeles…  ce-i cu domnia asta nouă? A ajuns biata ţară ca vai de lume. Când te culci seara ai un voievod, iar dimineaţa…  altul!</p>
                  <p rend="justify">—  Astea-s numai scorneli ţărăneşti. Au ei pe un răzvrătit prin părţile Prutului, dar oştenii domniei le împuţinează puterile pe zi ce trece, aşa că nici gând de „domnia lui Ion-vodă”. Ar vrea ei, mârlanii, dar în veci n-are să se întâmple aşa ceva pe lumea asta.</p>
                  <p rend="justify">Vechilul făcu calea-ntoarsă, dar nu-i spuse Profiriţei despre toate ameninţările şi sudălmile lui Melinte, ca să nu facă şi mai mare vrajba. Tot se aştepta el ca viforosul comis să dea o raită pe la ei, să vadă cum s-a rânduit orfana şi cum va fi…</p>
                  <p rend="justify">În scurtă vreme, Pojorâta începu a prinde viaţă ca şi-n alte daţi căci hărnicia răzeşilor nu cunoştea margini. Totodată şi curtea boierească se schimbase şi fremăta de mulţimea ţăranilor, care de îndată ce aveau o clipă de răgaz se repezeau să dea o mână de ajutor, fie în ogradă, fie pe ogoare, după cum trebuia.</p>
                  <p rend="justify">Aşa ceva nu se mai pomenise de când lumea şi satele de prin împrejurimi prinseră a vorbi mai cu temei despre „domnia lui Ion-vodă” ca de ceva adevărat. Numai că asta nu era pe placul comisului, care se hotărî să dea o raită pe la curtea răposatului vel-armaş. Era tocmai sărbătoarea sfântului Andrei, cu care se încheie luna lui brumar şi gospodarii îşi cam isprăviseră treburile, trăgându-se la iernat.</p>
                  <p rend="justify">—  Bine te-am găsit, jupâniţă Profiriţo, făcu el cu glas mieros, prefăcându-se tare bucuros că o vedea. Ia te uită, mai să nu te cunosc, într-atât de frumoasă te-ai făcut. Săracu’ Tomiţă! oftă el. Ce fericit ar fi fost să-i fi fost soaţă.</p>
                  <p rend="justify">Profiriţa îl pofti în odaia de oaspeţi, poruncind să fie omenit cu ce se mai găsea în toată sărăcia ei. În acelaşi timp îi trimise vorbă lui Toader, să vină şi el. Bărbatu-său meşterea ceva pe la un hambar, laolaltă cu slugile şi cu vreo doi ţărani, dar lăsă pe dată totul şi se îndreptă spre casă.</p>
                  <p rend="justify">După ce se tolăni într-un jilţ, comisul nu mai avu prea multă răbdare şi spuse rânjind:</p>
                  <p rend="justify">—  Nu care cumva eşti nemulţumită de felul cum am avut grijă de moşia voastră? Dumnezeu să-i ierte pe răposaţii matale părinţi, că tare au mai fost cumsecade şi cât au dorit ei, sărmanii, să ne încuscrim…</p>
                  <p rend="justify">Profiriţa însă nu-şi amintea să fi fost vorba de o asemenea încuscrire, dar îi dădu pace, prefăcându-se că nici n-a luat seamă la spusele lui. Îi răspunse numai la întrebare:</p>
                  <p rend="justify">—  Ce să zic, jupân comise? De atâta grijă…  nici ce mânca la iarnă nu mai am.</p>
                  <p rend="justify">—  D-apăi de, draga tatii, cine te-a pus să risipeşti grâul pe mocofanii de ţărani? Oricât le-ai da, ăştia nu se satură nicicând. De foame însă n-ai să mori, că am să te iau cu mine. Tot era să-mi fii noră!</p>
                  <p rend="justify">—  Nu-mi aduc aminte despre aşa ceva, boierule, i-o reteză fata. Şi apoi, eu îs femeie măritată şi omul meu mi-o purta de grijă.</p>
                  <p rend="justify">—  I-auzi colo! făcu Melinte pe neştiutorul. O fi vreun boier velit, ori vreun leah? rânji el, vrând a-i da peste nas pentru ifosele de altă dată ale răposatei jupânese.</p>
                  <p rend="justify">—  Niciuna, nici alta. Îi răzeş şi mă mândresc cu el, că-i harnic şi viteaz, dar mai cu scamă că mă iubeşte. De fapt are să vină să-l cunoşti şi domnia-ta.</p>
                  <p rend="justify">—  Una ca asta n-am să cred nici în ruptul capului, dragă Profiriţa. Se vede că, trăind printre ei, te-or fi schingiuit să primeşti asemenea însoţire. Dar îi pun eu…</p>
                  <p rend="justify">—  Ba să faci bine matale, boierule, să-ţi vezi de treabă şi să mă laşi pe mine-n pace. Nu vrei să-mi dai ce mi se cuvine… păstrează! Să-ţi fie de îngropăciune! se mânie ea.</p>
                  <p rend="justify">—  Aracan de mine, că amarnică te-ai mai făcut! se răsti comisul. Da’ eu să ştii că nu-s dus de multe ori la biserică!</p>
                  <p rend="justify">Tocmai atunci se ivi şi Toader, ţinând în mână toporişca cu care lucrase.</p>
                  <p rend="justify">—  M-ai chemat? îşi întrebă nevasta.</p>
                  <p rend="justify">—  Lipseşte pe dată, mişelule! Ţopârlane! răcni Melinte, făcând un pas către el.</p>
                  <p rend="justify">—  Binişor, boierule, că nu-s moşneag, ori babă, cu care ştii domnia-ta să te baţi, când nu sunt alţii mai în virtute ca să ţi se împotrivească. Stai locului, că eu am fost chemat aici de Profiriţa.</p>
                  <p rend="justify">—  Auzi, neobrăzatul! Profiriţa? Da’ ce, mă? ai crescut porcii cu ea? se înroşi de mânie comisul.</p>
                  <p rend="justify">—  Jupâne! sări şi fata. Te afli în casa mea şi nu-ţi îngădui să te porţi astfel cu bărbatul meu!</p>
                  <p rend="justify">—  Bărbatul tău…?! Căţeaua dracului! răbufni boierul. Te ţineai cu nasul pe sus că băiatul meu nu era de neam mare ca al vostru şi acum te tăvăleşti cu ţărănoii?</p>
                  <p rend="justify">Toader nu-i mai lăsă putinţă sa continuie. Năpustindu-se asupra lui îi trăsni un pumn în coşul pieptului, doborându-l. Se ferise anume să nu izbească cu securea spre a nu face moarte de om, măcar că nemernicul ar fi meritat-o. Apoi era şi Profiriţa de faţă, şi n-ar mai fi vrut să-i aducă aminte de sângerările din trecut.</p>
                  <p rend="justify">—  Scoală, jupân-comise, şi hai cu mine afară! Nu te mai răţoi la femei, dacă eşti bărbat. Hai să ne socotim în luptă dreaptă care pe care şi…  Dumnezeu m-o ajuta să stârpesc o spurcăciune ca tine.</p>
                  <p rend="justify">Vestea sosirii lui Melinte la curte se dusese ca fulgerul până în Pojorâta şi cu toţii îşi lăsară treburile, dând fuga la conac. Le era teamă ca nu cumva să păţească ceva jupâniţa lor.</p>
                  <p rend="justify">Comisul se ridică cu greutate şi trase spada înjurând, dar văzând mulţimea oamenilor ce-l aşteptau în ogradă se potoli, fiindcă era numai singur, şi o băgă iar în teacă. Întoarse spatele şi dădu să iasă.</p>
                  <p rend="justify">—  Să-ţi vie numele, boierule! îi ură botjocoritor Toader, văzându-l că dă bir cu fugiţii.</p>
                  <p rend="justify">—  Pe tine, târfa dracului, se întoarse comisul spre fată, am să te pun sub epitropie! şi ieşi furios.</p>
                  <p rend="justify">Toader vru să se repeadă iarăşi asupra lui, dar Profiriţa îl apucă de mână.</p>
                  <p rend="justify">— Lasă-l în pace! Are să dea el socoteală altă dată, pentru vorbele lui spurcate.</p>
                  <p rend="justify">—  Am să i le vâr pe gât înapoi! scrâşni bărbatul.</p>
                  <p rend="justify">În vremea asta, boierul trecu semeţ, călare, printre oamenii care huiduiau în gura mare, măcar că în sufletul lui tremura de frică. Ţăranii erau tare nedumeriţi pentru ce lăsase Toader să plece jivina de comis, şi numai un semn să le fi făcut, praful s-ar fi ales de ucigaşul neamurilor lor.</p>
                  <p rend="justify">—  Să mergem după el şi să-i dăm foc la casă! răcni bătăiosul Ţugui.</p>
                  <p rend="justify">Erau să se repeadă cu toţii într-acolo, dar, ivindu-se Toader în prag, se opriră să-l asculte.</p>
                  <p rend="justify">—  Daţi-i pace, fraţilor! spuse el cu glas domol. Are să vină şi vremea aceea când nimic nu se va mai alege din gospodăria lui, dar acum să-l lăsăm.</p>
                  <p rend="justify">Până după Sfântul Nicolae nici o veste nu se mai auzise de la furiosul comis, iar sătenii credeau că vor fi uitaţi, barem până-n primăvară, când, de bună seamă, aveau să se înfrunte cu el pe ogoare. S-au înşelat însă, căci într-o noapte izbucni focul la curte, cuprinzând şi bruma de nutreţ ce mai rămăsese pentru cele două vaci, scăpate cu viaţă până atunci. Pojarul s-a întins cu repeziciune, încât abia dacă au mai apucat să scape ce era suflare omenească. Ţăranii se repeziseră cu mic cu mare, cărând apa cu găleţile ori chiar în pumni, dar totul a fost prea târziu. Din falnica gospodărie a vel-armaşului, în scurtă vreme n-a mai rămas decât un morman de cenuşă fierbinte şi bârne afumate.</p>
                  <p rend="justify">— Arde satul! răcni deodată o femeie.</p>
                  <p rend="justify">Ca la o poruncă, întoarseră cu toţii capetele spre aşezările lăsate de izbelişte, numai cu bătrâni nevolnici şi copii. Un fior străbătu mulţimea răzeşilor, văzând pălălăile uriaşe înălţându-se până la cer. Focul fusese pus de jur împrejur şi nu mai încăpea nici o îndoială în privinţa vrăjmaşului care o făcuse.</p>
                  <p rend="justify">—  Asta-i mâna lui Melinte! răbufni Paraschiv al lui Mitrofan, săltându-şi ameninţător furca înspre conacul boierului.</p>
                  <p rend="justify">Se repeziră să scape viaţa celor rămaşi acasă, fiindcă de stins pojarul nu putea fi vorba, atât de mare era prăpădul. Din nou rămaseră bieţii pojorâteni fără adăpost în plină iarnă.</p>
                  <p rend="justify">—  Ei, acum ia să ne încălzim şi noi olecuţă la comisul Melinte, oameni buni! strigă Ţugui la tovarăşii lui rămaşi cu privirile aţintite asupra jarului.</p>
                  <p rend="justify">—  Da, da! Să mergem la el să-i dăm foc! Să ardă ca şoarecii, netrebnicul! strigau, care mai de care.</p>
                  <p rend="justify">Nimeni n-ar mai fi fost în stare să-i oprească în mânia lor. Ca la un semn dădură năvală, cu mic cu mare, de-a dreptul peste ogoarele dintre cele două conace. Era întreaga suflare a satului, bărbaţi, femei, copii, la care se mai adăugaseră şi câţiva megieşi veniţi în ajutorul îndrăgitei lor boieroaice, Profiriţa.</p>
                  <p rend="justify">Zărind mulţimea dezlănţuită, Melinte porunci slujitorilor înarmaţi, care abia se întorseseră după mişeleasca lor ispravă, să intre cu toţii în casă şi să proptească pe la ferestre sacii cu nisip. Erau pregătiţi anume pentru asemenea împrejurări, dar nu fuseseră folosiţi până atunci decât împotriva tătarilor. Apoi traseră zăvoarele şi îşi pregătiră sâneţele, aşezându-şi praful de puşcă la îndemână.</p>
                  <p rend="justify">—  Trageţi în oricine ar fi! porunci comisul. Nici o milă pentru mocofani!</p>
                  <p rend="justify">Ceilalţi slujitori şi robii ţigani o apucaseră la sănătoasa. Fără a fi opriţi în vreun fel de către ţăranii înfuriaţi. Ba unii se alăturară îndată răzvrătiţilor, având a plăti destule nedreptăţi îndurate de la hapsânul lor stăpân.</p>
                  <p rend="justify">—  Opriţi-vă, fraţilor! strigă deodată Toader cu voce tunătoare, şi fu ascultat pe loc. Nu putem cuprinde casa câtă vreme ei au sâneţe şi stau la adăpost. Să ne ferim de plumbi!</p>
                  <p rend="justify">Dar nu isprăvi bine vorba că se şi auzi un pocnet, urmat de un vaiet ascuţit.</p>
                  <p rend="justify">—  Aţi văzut? reluă Toader. Căraţi snopi de paie împrejurul conacului şi nu ieşiţi la vedere! Femeile şi copiii să se tragă mai în spatele nostru, iar noi, bărbaţii, să ne aţinem cu furcile ca să nu ne scape nici un guzgan de acolo!</p>
                  <p rend="justify">Acoperiţi de întunericul nopţii, fiecare se strecura cu câte un braţ de paie şi le arunca pe lângă zid, căutând să se ferească de plumbi. Din când în când mai striga câte unul de durere, dovedind că ţintaşii nu prea greşeau când zăreau vreo mogâldeaţă în bătaia sâneţei.</p>
                  <p rend="justify">Când socoti că treaba era gata, Toader strigă cât îl ţinu gura:</p>
                  <p rend="justify">—  Daţi foc! Să pârlim porcul mai înainte de Ignat, că nu-i nici un păcat!</p>
                  <p rend="justify">Un val de glasuri descătuşate răspunse la poruncă şi în numai câteva clipe vâlvătăile jucăuşe începură a se prelinge pe lângă acoperiş, înălţându-se către cerul vineţiu, acoperit de nori.</p>
                  <p rend="justify">—  Staaaţi, oameni buni! se auzi vocea prefăcută a comisului. Să ne înţelegem, se rugă el. Ce vreţi de la mine?</p>
                  <p rend="justify">Ticălosul o luase cu vorba bună nemaivăzând nici o altă scăpare, căci împotriva focului n-avea cum să lupte.</p>
                  <p rend="justify">—  Trageţi-vă din lumina flăcărilor, strigă Toader, ca şi, cum nici nu l-ar fi auzit pe comis.</p>
                  <p rend="justify">Câţiva slujitori aruncară armele şi se năpustiră îngroziţi prin foc, dar îşi găsiră moartea în furci, căci nu mai era loc de îndurare pentru nimeni.</p>
                  <p rend="justify">—  Îndurare, creştinilor! răzbi încă o dată glasul înspăimântat al boierului. Mare păcat vă faceţi în faţa lui Dumnezeu, dacă ardeţi de vii oameni botezaţi ca şi voi. Iertare…!</p>
                  <p rend="justify">—  Că ai noştri n-or fi fost botezaţi, boier-comise! răspunse în batjocură un ţăran. Tu, câine, ai dat focului prunci şi bătrâni neputincioşi. De ei nu ţi-a fost milă? Doar creştini erau cu toţii!</p>
                  <p rend="justify">—  Are să se milostivească de el Scaraoţchi, pe lumea cealaltă, adăugă altul şi chiotele mulţimii acoperiră strigătele deznădăjduite ale comisului Melinte.</p>
                  <p rend="justify">Deodată se zări trupul mătăhălos al boierului rostogolindu-se prin flăcări, încercând să scape. În preajmă se afla Vasile Cociorvă, un om blând şi milos, care nu se prea băga în vorbă cu ceilalţi şi parcă anume îl va fi ales Melinte, că tocmai în dreptul lui nimerise.</p>
                  <p rend="justify">—  Nu-l scăpa, Vasile! răcniră mai mulţi, temându-se ca nu cumva acesta să-l lase să fugă până să se apropie alţii.</p>
                  <p rend="justify">Cociorvă tresări şi, parcă fără voia lui, întinse furca spre fugar, împingându-l înapoi în flăcăii.</p>
                  <p rend="justify">—  Aşa, măi frate! încuviinţă Paraschiv, care sosise gâfâind lângă comis şi-l mai rostogoli o dată în jăratec. Ca pe porc, măi! Dumnezeii cui l-o făcut de boier! scrâşni el înciudat.</p>
                  <p rend="justify">L-au acoperit apoi cu paie, până ce din Melinte n-a mai rămas decât un morman de cenuşă, prin care mai sfârâiau zgârciurile ciolanelor. O miasmă de carne arsă străbătea către nările celor de faţă, dar lor nici nu le păsa, gustând din plin simţământul de uşurare al răzbunării. Aşa i-au găsit zorile mohorâte de iarnă, şi nimeni nu simţise frigul nopţii. În cele din urmă însă începură a se îngrijora de vremurile ce aveau să vină, aşteptându-se la un iernat anevoios, dar şi la ceea ce ar fi putut să păţească din partea slujitorilor domneşti ori a boierilor vecini.</p>
                  <p rend="justify">—  N-are să mai vină pe aici nici o liftă boierească! îi linişti Toader. Goliţi hambarele şi luaţi tot ce vă trebuie, că din pământul şi munculiţă noastră au fost adunate toate astea. Ne-a supt ca o lipitoare, spurcăciunea! Asta-i porunca lui Ion-vodă, ca să ne facem singuri dreptate. Până una-alta, vom lua iar calea codrului, că acolo-i casa noastră până la primăvară.</p>
                  <p rend="justify">Cu toţii încuviinţară spusele lui Toader, socotit fără tăgadă drept căpetenia lor.</p>
                  <p rend="justify">—  La pădure, fraţilor! La noi acasă! strigau care mai de care, năpustindu-se asupra coşarelor şi acareturilor boiereşti.</p>
                  <p rend="justify">Abia după ce luară cu ei tot ce socotiră a le fi de trebuinţă, lungul şir al băjenarilor se pierdu în depărtare. Toader porunci aprinderea a tot ceea ce mai rămăsese, străjuind, împreună cu câţiva flăcăi, ca nici urmă să nu mai rămână din conacul comisului Melinte.</p>
                  <p rend="justify">—  La primăvară om băga plugurile peste locul ăsta blestemat şi binecuvântarea muncii îi va spăla păcatele, mormăi Toader ca pentru sine şi dădu să plece.</p>
                  <p rend="justify">Atunci îşi zări nevasta, pe care o credea rămasă acasă.</p>
                  <p rend="justify">— Doar n-ai fost aici toată noaptea?! se miră el.</p>
                  <p rend="justify">—  Ba cum de nu, bădiţă? Da’ ce, eu n-aveam nimic de răzbunat? se alintă Profiriţa.</p>
                  <p rend="justify">—  Ei, păi aşa putem spune că ne-am răcorit amândoi, zâmbi Toader cuprinzând-o pe după umeri.</p>
                  <p rend="justify">—  De bună-seamă, se lipi fata de el, şi tocmai bine, fiindcă am a-ţi da o veste: ai să fii tată!</p>
                  <p rend="justify">A  trebuit să-i mai spună o dată, pentru ca Toader să se încredinţeze că n-a înţeles greşit, după care dădu un chiot de bucurie haiduceşte, făcându-i pe mulţi să se întoarcă din drum, ba strângând mâna pe furcă, neştiind ce se întâmplase.</p>
                  <p rend="justify">— O să am un flăcău, spuse el mai domolit către cei de lângă el.</p>
                  <p rend="justify">—  Aşa să fie! răspunseră tovarăşii lui şi-l săltară pe braţe, în vreme ce Profiriţa îşi muşca sfioasă colţul broboadei, plecându-şi privirea.</p>
               </div>
               <div type="div3">
                  <head>CASTELUL DIN UIOARA.</head>
                  <p rend="justify">LUMINA ZILEI PĂTRUNDEA CU ZGÂRCENIE prin ferestruica zăbrelită de deasupra capului. Osteneala şi mai cu seamă lipsa de aer cât stătuse înghesuit în sac îl făcuseră să nu se mai poată ţine dârz şi, fie că-şi pierduse simţirea, fie că, adormise, nu şi-a mai dat seama când a fost cărat prin hrubă. Acum, deschizând de-a binelea ochii, bănui că trebuie să se afle pe undeva în castelul acela al lui Teleki, despre care se vorbise la Micoşlaca, desigur într-o pivniţă, dacă nu chiar temniţă. Îi păru însă bine că nu mai fusese cetluit şi că se putea mişca în voie, măcar că odaia era cam strâmtă şi cu miros puternic de mucegai. Aducându-şi aminte de cele petrecute, nu se îndoia că zilele îi erau numărate, de nu va încerca fără zăbavă să scape. Zărind un codru de pâine lângă un ulcior cu apă, căpătă dintr-o dată mai mult curaj. Cel puţin n-aveau de gând să-l lase să piară de foame şi de sete. Începu să mestece pe îndelete şi să soarbă câte o înghiţitură, ştiind că nu era bine să se lacomească după un post aşa îndelungat. Adevărat că pâinea era cam cleioasă şi acră, însă nespus de trebuitoare, dacă voia să se împotrivească morţii.</p>
                  <p rend="justify">Uşa de stejar, ferecată, nu putea fi spartă cu nici un chip, aşa că-şi mută gândul de la ea, dar nici ferestruica nu-i dădea vreo speranţă, fiind şi ea prea înaltă ca să poată ajunge la ea, şi prea mică spre a se putea strecura prin ea. Oricum, temniţa i se păru mai omenească decât cea pe care i-o hărăzise Iulia…  Of! Îşi jurase să nu se mai gândească la ea, dar era cu neputinţă, căci era cuprins de un cumplit dor de răzbunare. Cu mâinile lui ar fi vrut s-o strângă de gât şi să-i soarbă groaza din ochii speriaţi, când avea să-şi dea duhul. Da! Trebuia să mai dea o dată faţă!</p>
                  <p rend="justify">Un scârţâit de uşă, alături, îl făcu să tragă cu urechea, şi desluşi vocea unui bărbat: „Jesus-Maria! Sâneftă, doar n-ai bolunzit?! Te pomeneşti că ai vrut să te spânzuri?!”</p>
                  <p rend="justify">Marcu tresări. „Asta nu-i rău!” îşi zise, frecându-şi palmele bucuros. Se îngrijoră însă, dându-şi seama că nefericita ar fi vrut să-şi curme firul vieţii. Dar aceeaşi voce urmă: „Tu, copilă, ia şi mănâncă ceva că ţi s-o usca inima-n tine de neputinţă. Nu te amărî dintr-atâta, că aşa-i de când îi lumea.”</p>
                  <p rend="justify">Se vedea cât-colo că paznicul care-i vorbea era un ungur ce trăise printre români, de le cunoştea atât de bine graiul. Ba i se simţea în glas şi oarecare mângâiere, povăţuind-o mai departe: „Nu faci bine că-l mânii pe domnul conte, că din câte am aflat are de gând să te sloboadă. No, hai şi mâncă!” Nici de data asta însă nu se auzi vreun răspuns.</p>
                  <p rend="justify">După ce scârţâitul uşii îi dădu de ştire că păzitorul plecase, îi păru rău că nu s-a repezit cu pumnii în uşă să-l facă să treacă şi pe la el, dar pe urmă îşi zise: „Mai bine să vorbesc şi eu cu Sânefta.” Se apropie de gaura cheii şi începu să strige: „Sâneftăăă! Sâneftăăă! Mă auzi?” Mai încercă de câteva ori, dar nici un răspuns.</p>
                  <p rend="justify">Aşteptă o vreme proptit de pervazul uşii, nădăjduind să fie şi el cercetat de careva, barem când i se va aduce pâinea şi apa, dar zadarnic. Nimic nu se mai auzi o bucată de vreme, în afară de chiţcăitul guzganilor, care mişunau prin apropiere. De-ar fi avut la îndemână măcar un par ori o scândură, aşa slăbit cum era, i-ar fi prins bine. Aşternutul lui însă era un braţ de paie mucede şi nimic mai mult.</p>
                  <p rend="justify">După o vreme auzi nişte paşi, şi i se părură că erau mai mulţi. „Acum vin după mine!” se învioră el, neştiind dacă trebuia să se bucure ori nu. Se înşelase însă, căci veniseră tot la fată, şi auzi din nou vocea îmbietoare a paznicului: „No, uite c-a venit şi nana Varvara, ca să vezi că nu-ţi vrem răul!” îndată se auzi şi vocea femeii: „Ia, draga mamii, şi îmbucă, să prinzi putere ca să poţi merge acasă. Domnu’ conte a făgăduit că-ţi dă drumul de îndată ce poţi merge pe picioare. Ţi-o da şi câteva iugăre de pământ şi cercei şi inele, numai să te împace, că aşa-i legea de când mă ştiu: stăpânu’ face ce pofteşte cu fetele de sub porunca lui. No, ia şi mănâncă, barem o bucată de carne!” „Hm! Vor s-o prosteasca îmbiind-o cu mâncare buna şi făgăduieli mincinoase, numai s-o scoată de acolo fără larmă şi s-o arunce în Murăş…” îşi zise Marcu îngrijorat. „Cine ştie cum se va fi priponit biata fată, de nu cutează s-o tragă cu sila?” Nu se mai îndoia că dacă voiau s-o hrănească, dacă nu era numai o amăgeală, însemna că porunca era s-o întremeze ca s-o trimită la groful celălalt, de peste râu. Oricum, voia să-i dea de ştire fetei că avea în preajmă şi un prieten, pe care s-ar fi putut bizui. Nu trebuia să moară!</p>
                  <p rend="justify">Mai bine de un ceas zăboviră cei doi în preajma Sâneftei, dar fără a izbuti să scoată o vorbă din gura ei. Şi poate că ar mai fi încercat, de nu s-ar fi auzit vocea unei slujnice, care le strigă în gura mare: „A poruncit domnu’ conte s-o scoateţi cum veţi şti, s-o îmbrăcaţi cu haine curate şi până-n seară să fie gata de drum.” „No, văzut-ai, Sâneftă? se auzi vocea paznicului. Mergi acasă!”</p>
                  <p rend="justify">Pe Marcu îl bătu gândul să strige şi el ceva către fată, dar stătu la îndoială ca nu cumva să-i căşuneze vreun rău, aflând Teleki că mai ştia şi altul de soarta victimei. Ca un cui roşu îi străbătu mintea sfatul lui Agnes, care-i cerea contelui să se scape de ţărancă fără a i se mai da de urmă, aşa că nu putea fi vorba s-o libereze. Se repezi la gaura cheii şi răcni:</p>
                  <p rend="justify">—  Nu te duce, Sâneftă, că vor să te ucidă! Eu sunt prieten cu Mihai şi cu Florea. Ai încredere în mine şi rămâi pe loc!</p>
                  <p rend="justify">—  Ţine-ţi gura! strigă furios temnicerul.</p>
                  <p rend="justify">Apoi se auzi trântindu-se uşa, semn că intraseră la Sânefta. La scurtă vreme răzbătură strigătele de spaimă pe care le scotea biata copilă, târâtă afară cu sila. Sudălmile şi ameninţările lui Marcu rămaseră fără nici un răspuns. Îşi muşcă buzele înciudat, neştiind ce să mai facă. Barem de-ar mai fi ţinut-o în viaţă până ar fi reuşit el să scape, şi ar fi adus toată suflarea din Ciunga peste ticălosul conte…</p>
                  <p rend="justify">Crezu că trecuse de miezul nopţii când auzi iarăşi paşii temnicerului, care se opriră în dreptul lui. Pe dată se lipi de perete aşteptându-l să intre, dar precautul paznic nu deschise decât numai atât cât să-i încape braţul în care ţinea pâinea şi ulciorul eu apă. Nu mai aşteptă, ci se repezi apucându-i mâna ca într-un cleşte şi răsucind-o, mai s-o frângă. Omul scoase un urlet de durere şi se prăvăli la pământ, iar Marcu întinse spre el mâna cealaltă şi îl apucă de gât.</p>
                  <p rend="justify">—  Dacă mai strigi, îi zise el pe ungureşte, numai mort te-or mai scoate din ghearele mele. Ai priceput? Dă-mi cheile!</p>
                  <p rend="justify">—  Sunt la brâu, gâfâi paznicul.</p>
                  <p rend="justify">—  Bagă de seamă că eu n-am nimic de pierdut dacă te gâtui, însă îţi dăruiesc viaţa, de mă scoţi îndată de aici.</p>
                  <p rend="justify">—  N-am cum. Află stăpânu’, şi mă jupoaie…</p>
                  <p rend="justify">—  Asta nu se ştie, dar eu de bună-seamă că-ţi vin de hac. N-am vreme de pierdut, şi te voi răsplăti împărăteşte! Primeşti?</p>
                  <p rend="justify">După o clipă de chibzuire, temnicerul îi răspunse în şoaptă:</p>
                  <p rend="justify">—  Primesc, dar să nu faci altcum decât ţi-oi spune eu…  Marcu slăbi strânsoarea şi putu să-şi dea seama că cel de sub el era un bătrân, aşa că-l lăsă liber să se scoale.</p>
                  <p rend="justify">—  Ascultă, moşule, cum îţi zice?</p>
                  <p rend="justify">— Bartha Antal.</p>
                  <p rend="justify">—  No, Antal-baci, socot că ai muiere şi copii, pe care vrei să-i mai vezi cândva.</p>
                  <p rend="justify">— Dreptu-i!</p>
                  <p rend="justify">—  Atunci să faci cum spun eu, şi de mă scoţi pe malul Murăşului, m-oi descurca de unul singur. Apoi te întorci şi te prefaci că ai fost lovit de mine pierzându-ţi simţirea şi nu ştii cum am ieşit. De mâine încolo ia-mi urma la Ciunga, şi mare îţi va fi răsplata.</p>
                  <p rend="justify">Omul dădu din cap a încuviinţare, iar Marcu îi adăugă spre ştiinţă că dacă avea să-l înşele îi va sări în spate. Nu mai aprinse nici făclia, căci temnicerul cunoştea bine scările, în vreme ce Marcu, după atâta stat în întuneric, se descurca acum cu uşurinţă. În capul treptelor, bătrânul se dădu într-o parte şi-i arătă să descuie o uşă, întinzându-i cheile ce le ţinea asupra lui.</p>
                  <p rend="justify">— Pe aici, dar eu nu merg mai departe, orice ar fi!</p>
                  <p rend="justify">—  Unde duce? întrebă Marcu în şoaptă.</p>
                  <p rend="justify">—  Într-o odaie cu ferestre mari către grădină, şi de acolo pe malul apei.</p>
                  <p rend="justify">—  Bine şi-aşa. Mulţumesc, şi nu uita să mă cauţi cum am vorbit, că acuma n-am nici un ban asupra mea.</p>
                  <p rend="justify">—  Bine, bine! mormăi Antal-baci şi plecă zorit.</p>
                  <p rend="justify">Marca rămase o clipă cu ochii după el, apoi deschise uşa cu mare băgare de seamă, pomenindu-se într-o încăpere mare şi cam întunecată. El credea că se aflau în plină noapte, dar de fapt mai erau aproape trei ceasuri până la miezul nopţii şi, la masa din mijlocul odăii, contele Teleki încă se mai afla la cină. Din fericire era aşezat cu spatele către uşă, însă auzi că intrase cineva şi zise:</p>
                  <p rend="justify">— Erzsy, mai vreau de băut.</p>
                  <p rend="justify">Muşca de zor dintr-o pulpă de pui şi n-avea cum să-şi închipuie că putea fi altcineva în odaie, în afara slujnicei amintite.</p>
                  <p rend="justify">În schimb Marcu îşi dădu seama că ticălosul de paznic îl amăgise, vârându-l într-o capcană din care nu mai putea da înapoi. Nu-i rămânea decât să lovească el cel dintâi, şi pe neaşteptate. Se apropie tiptil de jilţul contelui şi când îi veni la îndemână îl izbi fulgerător cu capul de masă, încât acesta rămase cu nasul în farfurie. Îl apucă apoi de chică şi-i săltă faţa năclăită de sângele ce-l podidise, iar cu cealaltă mână îi propti în beregată frigarea în care încă se mai aflau înfipte nişte rămăşiţe din pui.</p>
                  <p rend="justify">Curând se auziră paşi zoriţi şi câteva bătăi în uşă.</p>
                  <p rend="justify">—  Păţit-aţi ceva, înălţimea voastră? întrebă o voce respectuoasă de afară, căci deşi uşa era descuiată nimeni în afară de Erzsi nu cuteza să intre, ştiindu-l pe stăpân la masă.</p>
                  <p rend="justify">Marcu îl îmboldi cu ţepuşa şi-i porunci în şoaptă:</p>
                  <p rend="justify">—  Zi-le să-şi vadă de treabă şi nu care cumva să intre aici, de vrei să nu te străpung!</p>
                  <p rend="justify">Venindu-şi cu greu în fire, Teleki pricepu că Marcu n-ar fi pregetat s-o facă dacă nu i se supunea, şi se grăbi să-l asculte.</p>
                  <p rend="justify">—  N-am nimic! Plecaţi de acolo!</p>
                  <p rend="justify">Abia atunci răsuflă Marcu uşurat şi ochii i se opriră pe rămăşiţa de friptură căzută pe masă. Întinse mâna spre ea cu iuţeala înfometatului, numai că nu se aşeză în scaun şi nici nu luă ţepuşa de la gâtul contelui.</p>
                  <p rend="justify">— Mie îmi place puiul ceva mai bine fript, dar la nevoie mănâncă omul ce apucă, rânji Marcu mestecând de zor.</p>
                  <p rend="justify">— Pentru Dumnezeu… Ce vrei să faci acum? scânci Teleki.</p>
                  <p rend="justify">—  Asta-i bună! Pot a-ţi spune că nu mi-a plăcut felul în care am fost găzduit aici şi că vreau să plec.</p>
                  <p rend="justify">— Cum ai scăpat?</p>
                  <p rend="justify">— Antal-baci m-a ajutat, răspunse Marcu luminat de anume gând.</p>
                  <p rend="justify">—  Nemernicul! Şi eu care aveam atâta încredere în el…  Îl biciuiesc şi-l închid pe vecie, ticălosul!</p>
                  <p rend="justify">—  De altfel tot el i-a spus şi Sâneftei că ai de gând s-o arunci în Murăş.</p>
                  <p rend="justify">— Am să-l ucid pe porcul ăsta…</p>
                  <p rend="justify">—  Dar ai înecat fata? nu-i dădu răgaz Marcu. Întrebarea îl lămuri pe Teleki că bănăţeanul nu ştia de soarta ei şi răspunse pe dată.</p>
                  <p rend="justify">— Nu-i adevărat! Am lăsat-o să plece acasă.</p>
                  <p rend="justify">—  Aşadar n-ai ascultat sfatul contesei Agnes…  Imre dragă!</p>
                  <p rend="justify">Îl tutuia cu neobrăzare, dar contele nici nu băgă de seamă şi de altfel nici n-ar fi putut să facă nimic.</p>
                  <p rend="justify">— Ce-ai de gând?</p>
                  <p rend="justify">—  Să te ucid, vezi-bine, de nu mă asculţi. Te credeam mai chibzuit, dar luându-te după capul lui Agnes te-ai băgat unde nu-ţi fierbe oala. Nu cumva te-ai mâniat că m-ai găsit la Iulia?…  Află că mai îndreptăţit eram eu să mă aflu acolo, câtă vreme mie mi-a fost drăguţă mai înainte. Eu am fost cel dintâi şi pot să jur că nu mi-a părut rău…</p>
                  <p rend="justify">Teleki holbă ochii, nevenindu-i a crede. Îşi aminti însă că şi el se întrebase ce să caute olahul la Micoşlaca, dacă nu s-ar fi cunoscut mai dinainte?</p>
                  <p rend="justify">Marcu însă nu-i dădu timp de gândire, împinse uşor frigarea spre beregata contelui şi spuse mai departe:</p>
                  <p rend="justify">—  Acuma vezi că vom trece printre slugile tale, şi de faci vreun semn nesăbuit îţi înfig ţepuşa în grumaz! Dacă eşti cuminte însă, te las cu viaţă.</p>
                  <p rend="justify">—  Ce trebuie să fac? oftă contele, dând semne că nu mai suporta să stea ţintuit în scaun.</p>
                  <p rend="justify">—  Ei, aşa te vreau, Imre dragă! Dă poruncă să fie trasă caleaşca la scară şi să le spui slugilor tale să nu cumva să-ţi ia urma.</p>
                  <p rend="justify">— Unde vrei să mă duci?</p>
                  <p rend="justify">— Acasă la Sânefta, ca să…</p>
                  <p rend="justify">— Asta nu! se împotrivi Teleki, albindu-se de spaimă.</p>
                  <p rend="justify">—  Pentru ce, prietene? Nu cumva ţi-o fi teamă de neamurile ei? E adevărat că noi, olahii, suntem cam fară milă în asemenea cazuri, dar tu ai lăsat-o teafără în ciuda sfatului şi au batjocorit-o.</p>
                  <p rend="justify">—  Nu! Te rog, nu! se ruga cu umilinţa contele. Mai bine ucide-mă aici pe dată.</p>
                  <p rend="justify">Văzându-l îngrozit de cele ce-ar putea păţi, Marcu se gândi că împotrivirea lui Teleki ar fi putut să dăuneze fugii lui de acolo, aşa că se prefăcu înduplecat.</p>
                  <p rend="justify">—  Bine! Am să te duc în altă parte, dar până atunci fă bine şi întoarce-te şi hai să tragi perdeaua aceea mare de la fereastră. Apoi o faci fâşii ca să te leg…</p>
                  <p rend="justify">—  Nu-i de trebuinţă, se repezi Teleki. Merg de bună voie!</p>
                  <p rend="justify">—  Fă cum îţi spun eu şi pe urmă poţi să mergi de bună voie!</p>
                  <p rend="justify">Contele se supuse ascultător şi sub ameninţarea ţepuşei făcu tot ce i se poruncise, după care se lăsă legat ca un berbec.</p>
                  <p rend="justify">—  No, acum putem purcede la drum, domnule conte, şi dacă eşti cuminte poate că am să te duc chiar la Iulişca, s-o pupi undeva, iar de te paşte vreun gând rău… au să se îngraşe peştii din hoitul tău.</p>
                  <p rend="justify">Ieşiră aşa sub ochii înmărmuriţi ai slujitorilor, dar cel mai năucit era temnicerul, văzându-şi stăpânul legat.</p>
                  <p rend="justify">—  Mulţam fain, Antal-baci! rânji Marcu zărindu-l. De nu mă ajutai, n-aş fi pus mâna pe un vânat de soi ca ăsta.</p>
                  <p rend="justify">Bătrânul nu pricepu tâlcul acestor vorbe, dar ceilalţi se şi năpustiră asupra lui, aplicându-i o bătaie în toată legea.</p>
                  <p rend="justify">Văzându-se astfel, răzbunat pe vicleanul temnicer care voise a-l da pierzaniei, Marcu îl îmboldi pe conte în rădvan, ca şi cum nimic nu s-ar fi întâmplat, şi porunci vizitiului să se îndrepte spre Micoşlaca.</p>
                  <p rend="justify">Auzindu-l, lui Teleki îi mai veni inima la loc şi cuteză chiar să-l înfrunte:</p>
                  <p rend="justify">—  Bănuiesc că ştii ce ai să păţeşti pentru fapta asta. Alteţa-sa te va ridica în furci şi…</p>
                  <p rend="justify">—  Oricum, ar fi mai bine decât să mor de sete, sau cine ştie ce moarte cruntă m-ar fi aşteptat rămânând la tine, aşa după cum te lăudai contesei Agnes.</p>
                  <p rend="justify">— N-aveam de gând să te ucid.</p>
                  <p rend="justify">—  Se-nţelege! Agnes îţi poruncise doar să mă ţii pe mâncare şi băutură, însă tu n-ai prea înţeles că nu cu pâine şi apa, cum ai vrut s-o faci. Ce m-ar fi aşteptat mai pe urmă…</p>
                  <p rend="justify">—  Ţi-aş fi dat dramul!</p>
                  <p rend="justify">—  Aşa voi face şi eu, dar numai dacă vei fi cuminte…  Luna răsărise pe dealul de către Ciunga, scăldând întreaga fire într-o lumină de argint. Câţiva norişori mai întunecaţi se îndreptau spre Cheile Turzii, trecând nepăsători peste fâşia lăptoasă a Mureşului. O boare rece sufla dinspre pădurea de brazi de pe Banta, când rădvanul cu cei doi călători se opri pe culmea Hagăului, spre uimirea contelui.</p>
                  <p rend="justify">— Întoarce-te acasă! porunci Marcu vizitiului. Noi vom merge pe jos, ca să mai luăm aer.</p>
                  <p rend="justify">Omul se uită nedumerit către stăpânul său şi, văzând că nu-i zice altcum, întoarse pe dată şi o luă înapoi.</p>
               </div>
               <div type="div3">
                  <head>UCIGAŞ CIUDAT.</head>
                  <p rend="justify">ALTEŢA-SA BETHLEN GABOR îşi făcuse obicei ca la începutul fiecărei primăveri să-şi petreacă vreo zece zile la Geress, unde avea o moşie, spre a mai uita de grijile domniei. Iată însă că în acest an, 1618, nu s-a mai îndemnat la drum şi vădea atâta îngrijorare, încât întreaga curte se mira. Principesa Suzana şi copiii plecaseră încă de cum plesniseră mugurii copacilor, dar luminăţia-sa nici gând, rămânea zile întregi în odaia de lucru. Primea şi trimitea tot felul de scrisori şi clacări. Din această pricină, oştenii care trebuiau să-l aibă în pază aveau mari greutăţi, neştiind pe care să-l îngăduie mai curând să se înfăţişeze stăpânului. Totuşi, contele Ugrai, cel mai de credinţă sfetnic al măriei-sale, poruncise să fie mereu câte doi halebardieri în faţa uşii, ca să nu pătrundă nimeni înarmat în încăperea prinţului.</p>
                  <p rend="justify">Ştia contele că Bethlen nu era iubit de oamenii habsburgilor, fiindcă nu îngăduia ca ţara Transilvaniei să fie supusă poftelor lor, şi-l bârfeau în fel şi chip pe la curţile străine, chiar şi la Înalta Poartă. Se înţelege că cele mai multe erau scorneli, dar, oricum, bine nu-i făceau. Mai cu seamă papistaşii erau cei mai înrăiţi, căci nu vedeau cu ochi buni faptul că prinţul îi susţinea pe calvinişti, primejduind averile şi slujbele celor mai îndărătnici catolici. Toţi aceşti clevetitori ar fi fost nespus de fericiţi dacă Bethlen n-ar mai fi rămas în scaun.</p>
                  <p rend="justify">Serenisima alteţă îşi amintea însă prea bine cum se purtaseră austriecii cu olahul Mihai, care se încrezuse în ei, iar el n-avea poftă să păţească la fel. Îşi dădea seama că numai o ţară mare şi puternică s-ar fi putut împotrivi habsburgilor, şi Transilvania, împreună cu celelalte ţări olahe de peste munte, ar fi fost în stare. Nu-i vorbă că şi Mihai înţelesese asta la vremea lui, dar se lăsase amăgit de făgăduielile împăratului creştin, ridicându-se contra asupritorilor crucii. Toată lumea îşi aducea aminte de nefericitul sfârşit al viteazului domn, pe câmpia Turzii, şi Bethlen n-avea decât să tragă învăţăminte ce însemna prietenia austriecilor. Se pare că turcii nu erau atât de lacomi ca şi vecinii din asfinţit, şi pentru aceasta prinţul era hotărât să se arate pe faţă, deocamdată, drept supusul lor credincios. Din asta i s-a tras şi vorba rea că ar fi fost o slugă prea plecată sultanului, dar el ţinea mai întâi la ţara lui, pe care o voia puternică şi neatârnată, cât era cu putinţă pe atunci. De altceva nici nu-i păsa, iar cine-l îndrăgea o făcea tocmai pentru că poftea binele locuitorilor acestor meleaguri.</p>
                  <p rend="justify">Acum, în această primăvară, începe şi lupta hulpavilor habsburgi cu cei ce li se împotriveau, prima lovitură primind-o chiar în inima împărăţiei lor*. Viteazul conte Thurn din Boemia îşi pregătise oaste, chipurile, împotriva turcilor, dar Bethlen ştia în taină că sabia va fi scoasă contra austriecilor, de cum se va ivi prilejul. Înţelegerea era ca şi Bethlen să se alăture. răscoalei boemilor şi abia mai pe urmă să-l înştiinţeze şi pe sultan, care n-ar fi avut nimic de spus dacă duşmanul dintotdeauna al Semilunei ar fi fost doborât, or cel puţin slăbit.</p>
                  <p rend="justify">Era o frumoasă zi de florar. Prin fereastra deschisă intrau miresmele primăverii, o dată cu zumzetul albinelor şi ciripitul voios al păsărelelor, dar o pâclă tremurătoare acoperea toată valea Mureşului, până unde făcea cotul către Deva, ba se întindea şi pe valea Sebeşului, pierzându-se printre dealuri. Bethlen se uita adesea la turnul bisericii papistăşeşti, a cărui vechime sfida veacurile, iar crucea din vârf îi amintea întruna că învăţătura luminatului Calvin nu biruise în ţară. Drept e că cei mai mulţi locuitori ai ţării erau schismatici olahi, pe care se gândea să-i atragă la noua credinţă şi nu cu biciul, cum făceau iezuiţii ori dominicanii, ci cu duhul blândeţii, fiindu-i bine cunoscută cerbicia acestui neam străvechi. Pentru aceea şi poruncise ca popii olahilor să nu mai fie socotiţi iobagi. Mai mult chiar, hotărâse să-i sprijine cu tipărituri pe limba lor, căci până acum fuseseră siliţi să slujească slavoneşte, nepricepând măcar o boabă din această limbă.</p>
                  <p rend="justify">Dar nu toţi înţeleseseră gândul cel bun al prinţului şi mulţi dintre vechii lui prieteni îi făceau încurcături, neîmplinindu-i voia. Atunci ce să mai spunem de duşmani?! Unul dintre cei cu care copilărise, şi se aveau ca fraţii, era şi baronul Naday Gyula, pe care-l chemase acum la Bălgrad, spre a-i cere socoteală. Tocmai la el îi era gândul când pajul îl vesti despre sosirea acestuia.</p>
                  <p rend="justify">—  Să poftească! se înveseli pe dată Bethlen, dar îşi ascunse mulţumirea.</p>
                  <p rend="justify">Groful era mare cât un taur, încăpăţânat ca un berbec, însă bun la suflet cu toată lumea, măcar că puţini ar fi fost cei care l-ar fi întrecut în lăudăroşenie. Sosirea lui în cetatea de scaun nu mira pe nimeni, fiindcă destul de des îşi făcea drum pe la principe fără a-i cere nimic, ci numai din plăcerea de a-l mai vedea, şi pentru acest fapt Bethlen îl îndrăgea şi mai tare. Veselia lui Naday era molipsitoare şi prinţul petrecea alături de el întotdeauna clipe de voioşie.</p>
                  <p rend="justify">—  Alteţă serenisimă! se înclină baronul, dar cu vădită greutate, din</p>
                  <p rend="justify">*  Este vorba de începutul războiului de 30 de ani (1618-1648), declanşat în 23 mai 1618 şi la care Transilvania a participat în coaliţia antihabsburgică, având statut de independenţă.</p>
                  <p rend="justify">pricina osânzei. Cea mai supusă slugă a măriei-tale!</p>
                  <p rend="justify">—  N-aş zice, răspunse Bethlen, abia ţinându-şi râsul. Se vede că n-ai văzut cât de mult se pleacă în faţa mea chiar şi cei nu prea umili supuşi ai mei.</p>
                  <p rend="justify">—  Burta, alteţă! Afurisita asta de povară, se dezvinovăţi Naday. Cu sufletul, însă nu cred să mai fie altul asemenea mie.</p>
                  <p rend="justify">—  Vorbe, Gyula, vorbe! Nu vrei să asculţi nicicum şi mai cu seamă nu vrei să mă sprijini în ce vreau să fac.</p>
                  <p rend="justify">— Să mă trăsnească…</p>
                  <p rend="justify">—  Nu te jura, că tocmai despre cele sfinte este vorba, i-o reteză Bethlen. Pentru ce-i asupreşti pe popii schismatici?</p>
                  <p rend="justify">—  Asta era?! se lumină la faţă baronul. No, lasă că nici ei nu vor să fie slobozi, fiindcă n-au unde se duce, alteţă. Dar, ca să nu-ţi fie cu supărare, de cum mă-ntorc le dau drumul şi, dacă pofteşti măria-ta, le dau şi câteva iugăre…  băga-sar dracu-n ei!</p>
                  <p rend="justify">—  Nici chiar aşa, frate Gyula! Tu nu m-ai înţeles, de altfel ca şi ceilalţi. Nu poftesc să fac din ei nemeşi, ci doar să nu mai fie iobagi. Mai bine zis, să nu mai fie scoşi la corvoadă laolaltă cu şerbii şi nici biruri să nu mai dea asemenea lor. Sunt puţini şi nu pierzi mare lucru, în schimb le câştigi dragostea şi credinţa. Mai au trebuinţă şi de puţină învăţătură de carte, dar să le luminăm mintea după voia noastră. Pentru aceea am poruncit tipărituri pe limba lor, ca să-i câştigăm la legea noastră şi să putem clădi o ţară mare şi puternică.</p>
                  <p rend="justify">— Cu popii?!</p>
                  <p rend="justify">—  Şi cu ei, dar mai cu seamă cu toţi credincioşii care le ascultă cuvântul.</p>
                  <p rend="justify">—  O turmă de proşti…?!</p>
                  <p rend="justify">—  Oarecum însă şi din vina noastră, fiindcă aşa am vrut să-i ţinem, neîngăduindu-le nici măcar să sufle. Dar sunt tare mulţi, Gyula dragă, şi de-i atragem de partea noastră n-am avea a ne mai teme de nimeni. Fraţii lor de peste munte s-or îmbulzi să ni se supună, când or vedea că celor de aici le-am făcut un trai mai omenesc.</p>
                  <p rend="justify">— Dar cum să-i slobozi, când la tot pasul dai peste olahi? Nu ne vor face pe noi slugi în locul lor? se îndârji baronul.</p>
                  <p rend="justify">—  Ei, vezi, tocmai ce-ţi spuneam. Judeci şi tu cam îngust, prietene Gyula. Eu nu zic să-i lăsăm de capul lor, ci să-i facem să-şi lepede credinţa şi limba. Nu cunoşti pe atâţia ce se trag din olahi? Dragffy, Kendeffy şi mulţi alţii, de nu-i fi chiar şi tu sămânţă de-a lor…</p>
                  <p rend="justify">—  Ferit-a sfântul! se scutură baronul. Strămoşul meu a fost scutierul regelui Ludovic cel Mare.</p>
                  <p rend="justify">—  Şi nu putea fi olah? zâmbi prinţul. Naday se prefăcu a nu auzi şi schimbă vorba.</p>
                  <p rend="justify">—  Iată, eu vreau să dovedesc cât ţin la măria-ta şi-ţi fac hatârul să slobod popii, după cum ţi-i voia, măcar că nu m-oi dumeri eu prea curând dacă fac bine, ori ba.</p>
                  <p rend="justify">—  Aşa-mi placi, Gyula dragă! Tot bunul meu prieten ai rămas, ca şi-n alte dăţi. Ia spune-mi ce mai fac ai tăi?</p>
                  <p rend="justify">—  Mulţam lui Dumnezeu, sunt sănătoşi şi…  graşi ca mine, râse baronul săltându-şi pântecul. Însă eu am venit la măria-ta cu o treabă, dar iacă m-am luat cu vorba şi am uitat.</p>
                  <p rend="justify">—  Tu la mine cu o dorinţă?! Dar când s-a mai pomenit?</p>
                  <p rend="justify">— Apăi, chiar astăzi.</p>
                  <p rend="justify">—  Spune, şi pe dată poruncesc…</p>
                  <p rend="justify">—  Să vezi, alteţă, îi luă vorba din gură Naday, uitând deosebirea dintre ei. Mai zilele trecute, pe când mă aflam la Turda, am dat peste un călător tare cumsecade. Mai bine zis el a dat peste mine, şi am pornit amândoi tovarăşi de drum. Mi-a povestit vrute şi nevrute, pe unde s-a perindat, ba chiar şi despre întâmplarea de la Praga cu sfetnicii aruncaţi pe fereastră…</p>
                  <p rend="justify">— Ce întâmplare?!</p>
                  <p rend="justify">—  O să ţi-o spună chiar el, fiindcă l-am adus aici…</p>
                  <p rend="justify">— Cu tine?</p>
                  <p rend="justify">—  Stai să vezi, înălţimea-ta, o luă domol Naday. Nu era să vină să dea buzna la curte, aşa că l-am poftit la mine, că l-am îndrăgit şi i-am făgăduit să-i înlesnesc să ajungă la picioarele măriei-tale.</p>
                  <p rend="justify">— Are vreo plângere?</p>
                  <p rend="justify">—  Drept să-ţi spun, nu-mi aduc aminte, dat dacă-i îngădui să se înfăţişeze, are să-ţi spună el însuşi. Se pare că ar pofti numai să te vadă, ca să se poată lăuda mai apoi, pe unde va merge, că a vorbit cu măreţul principe al Transilvaniei.</p>
                  <p rend="justify">— De unde zici că este?</p>
                  <p rend="justify">—  Din ţara nemţească, însă nu ştiu de unde anume.</p>
                  <p rend="justify">— Ungur?</p>
                  <p rend="justify">—  Vezi-bine, că altminteri cum ne-am fi înţeles?</p>
                  <p rend="justify">—  Măi Gyula, tot copil ai rămas! Ai un suflet gata să-şi vândă şi cămaşa de pe el pentru altul, numai cu popii tăi te porţi altcum, făcu Bethlen, bătându-l prieteneşte pe umăr.</p>
                  <p rend="justify">—  No, bată-i precista! Lasă c-ai să vezi ce bine au s-o ducă de azi încolo, răspunse Naday ruşinat. Dar ia spune-mi, îl primeşti?</p>
                  <p rend="justify">— Pe cine?</p>
                  <p rend="justify">—  Pe prietenul despre care ţi-am vorbit adineaori.</p>
                  <p rend="justify">—  De vreme ce spui că-i prietenul tău, mai încape vorbă? Ştii cumva şi cum îl cheamă?</p>
                  <p rend="justify">Groful se fistici, bâlbâi un nume, apoi mărturisi cinstit:</p>
                  <p rend="justify">—  Iartă-mă, alteţă, că de spus mi-a spus, dar am uitat.</p>
                  <p rend="justify">—  Asta zic şi eu prietenie! râse prinţul. Dar pe mine mai ştii cum mă cheamă?</p>
                  <p rend="justify">—  Nooo.!… se ruşina baronul.</p>
                  <p rend="justify">—  Du-te şi adă-l! De eşti tu cu el, n-are să se împotrivească nimeni, fiindcă de la o vreme Jeno a împânzit casa cu străjeri. Naday dădu să iasă, dar se izbi nas în nas cu Ugrai.</p>
                  <p rend="justify">—  Ia te uită… pe cine văd! făcu el bucuros. Jeno dragă, mi-o ciudă pe tine că nu îmbătrâneşti deloc.</p>
                  <p rend="justify">—  Asta se întâmplă fiindcă eu n-am timp. Tu te plimbi cu cine vrei şi pe unde ţi-i voia…</p>
                  <p rend="justify">—  În schimb tu, Jeno, eşti silit să asculţi poruncile mele. Asta ai vrut să spui, nu-i aşa? se băgă în vorbă Bethlen.</p>
                  <p rend="justify">—  Nici gând a mă plânge, alteţa-voastră, însă vrăjmaşii, din afară şi dinăuntru, nu ne îngăduie, nici chiar pe măria-ta, să suflăm barem o săptămână. Venisem să-i spun înălţimii-voastre că a sosit un olăcar de la Praga.</p>
                  <p rend="justify">—  Bănuiesc să aibă veşti deosebite, dar vezi că i-am făgăduit lui Gyula să stau de vorbă o clipă cu un „prieten” de-al lui, găsit în drum. Vrea numai să mă vadă, şi îşi făcea griji cum să ajungă la mine, dar l-a ajutat Gyula. Deci mai întâi acela, şi pe urmă olăcarul tău.</p>
                  <p rend="justify">Contele ridică sprâncenele a mirare, apoi întrebă îngrijorat:</p>
                  <p rend="justify">— Dar pe cine aduci, Naday? Vreun cunoscut de-al tău?</p>
                  <p rend="justify">—  N-ai teamă, zise prinţul. Din câte mi-a spus, este vorba de un vântură-lume ce se va fuduli că a stat de vorbă cu mine. Nici nu văd pentru ce ar fi rău să se mai ştie şi despre mine câte ceva prin Europa…</p>
                  <p rend="justify">—  Ciudat! mormăi Ugrai. Cu îngăduinţa alteţei-voastre, am să poruncesc să fie căutat de arme.</p>
                  <p rend="justify">—  Mă rog, dacă aşa mă socoteşti tu, ca pe o muiere fricoasă ce nu ştie să se apere…  zâmbi principele.</p>
                  <p rend="justify">—  Nu asta am vrut să spun, alteţă serenisimă, însă, dacă de Naday nu mă feresc, străinul poate fi primejdios.</p>
                  <p rend="justify">—  O să fim trei împotriva unuia singur, chiar de-ar fi să-l laşi să intre înarmat până-n dinţi, adăugă Bethlen.</p>
                  <p rend="justify">Ugrai dădu din umeri şi ieşi împreună cu Naday, poruncind ca „prietenul” baronului să fie deposedat de ori ce fel de sculă ce ar fi putut fi folosită ca armă. Asta n-a prea fost pe gustul grofului, care în semn de nemulţumire şi-a lăsat şi el spada.</p>
                  <p rend="justify">Străinul era un bărbat voinic, cam trecut de prima tinereţe, da’ încă în putere. Înveşmântat numai în catifea neagră, cu horbota albă la gât, părea a fi mai curând frânc, decât ungur, fie el şi din ţara nemţească. Mustaţa „în furculiţă” şi bărbiţa retezată foarte scurt, de sub buză, îl făceau să arate ca un oştean de la curtea regelui Franţei, căci de acolo venise acest obicei.</p>
                  <p rend="justify">—  Numele meu este Zolnay Arpad, rosti el într-o curată limbă ungurească. Sunt nobil şi stăpânesc pământuri în preajma Rozsyavei, de sub oblăduirea regelui nostru, împărat al germanilor, slăvitul Mathyas de Habsburg.</p>
                  <p rend="justify">—  Mă bucur să te cunosc, cavalere! răspunse prinţul, nădăjduind că străinul va fi avut vreun cuvânt de taină, vreo solie ce trebuia să-i vină de prin părţile Boemiei. De vrei să fim singuri, află că nu mă feresc de prietenii mei, aici de faţă, aşa că poţi vorbi.</p>
                  <p rend="justify">Ugrai îl cercetă pe străin, care nu părea primejdios, mai cu seamă că nu mai avea asupra lui nici o armă. Liniştit în privinţa asta şi crezând că totuşi se va spune ceva ce nu trebuie auzit de urechile altora, ceru îngăduinţa să-l caute pe olăcarul praghez.</p>
                  <p rend="justify">—  Să vii repede! porunci prinţul nerăbdător.</p>
                  <p rend="justify">—  Negreşit! răspunse contele. Apăi şi tu, Gyula, ai putea să mă însoţeşti, adăugă el către grof, dar acesta se împotrivi:</p>
                  <p rend="justify">—  Ba eu rămân, că alteţa-sa nu se fereşte de mine, doar ai auzit.</p>
                  <p rend="justify">Bethlen zâmbi cu bunăvoinţă şi se apropie de fereastră, în vreme ce Zolnay se trase din dreptul uşii, spre a-i face loc să iasă Ugrai. Nimerise, astfel, lângă panoplia cu arme din perete, dar nimeni nu s-a gândit la vreo primejdie, iar principele se afla în partea cealaltă a încăperii.</p>
                  <p rend="justify">—  Acuma poţi vorbi liniştit! se întoarse acesta către străin. Ce pofteşti?</p>
                  <p rend="justify">—  Eu?! se miră Zolnay. Nu vreau nimic! Dumnealui, domnul baron m-a poftit să mă înfăţişez…</p>
                  <p rend="justify">— Cuum?! sări Naday. Ce înseamnă asta?</p>
                  <p rend="justify">Cu iuţeala fulgerului, străinul smulse un frumos stilet veneţian din panoplie şi, din întoarcere, îl aruncă direct spre pieptul prinţului, dovadă că îşi măsurase dinainte ţinta, cu multă dibăcie. Însă baronul se aruncase la vreme în faţa lui, primind el lovitura ucigaşă, în inima sa credincioasă. Bethlen căută să-l susţină pe uriaşul Naday, dar nu izbuti şi acesta se prăvăli ca o cârpă, în vreme ce Zolnay înşfăcase o spadă şi era gata de atac.</p>
                  <p rend="justify">—  Strajăăă! răcni principele şi apucă un sfeşnic drept armă de apărare.</p>
                  <p rend="justify">Uşa se deschise pe dată şi cei doi oşteni dădură năvală, dar şi Ugrai o dată cu ei. Zolnay se trase într-un ungher aşteptând să fie atacat şi să-şi vândă scump pielea. Contele înţelese dintr-o privire ce se întâmplase şi, fără a mai avea grija lui Naday, trase spada, blestemând în sinea lui panoplia care-i scăpase clin vedere.</p>
                  <p rend="justify">—  Îl vreau viu! strigă prinţul, care-şi mai venise în fire. Daţi-vă la o parte! porunci el oştenilor şi se avântă asupra lui Zolnay.</p>
                  <p rend="justify">Îşi dădu repede seama că avea de-a face cu un bun luptător şi nu făcuse bine încrezându-se prea mult în propriile forţe, putând să se facă de râs, dacă ar fi fost lovit. De aceea îşi încorda toată puterea, însă pe dată îi fu zburată spada din mână şi străinul puse piciorul pe ea. Nu-i mai rămânea decât să poruncească halebardierilor să-l prindă, cu toată ruşinea păţită.</p>
                  <p rend="justify">—  Mă dau prins! strigă pe neaşteptate Zolnay. Am greşit şi sunt gata să ispăşesc!</p>
                  <p rend="justify">Prinţul nu răspunse, făcu doar un scurt semn din cap ca Ugrai să-l ia pe ucigaş şi se repezi la căpătâiul lui Naday, care se zbătea între viaţă şi moarte. Mai avea încă în piept stiletul acela blestemat, şi de bună seamă că multe clipe nu mai putea trăi. Cu multă grijă, prinţul îi săltă capul pe genunchiul său, vrând să-l ridice în picioare, fără a ţine seamă de sângele ce-i murdărea veşmintele.</p>
                  <p rend="justify">— Lasă-mă jos! izbuti să îngăime rănitul.</p>
                  <p rend="justify">Bethlen îl ascultă şi porunci să vină chirurgul. Aplecat la capul muribundului mângâie uşor obrajii lui buhavi, care începuseră să capete albeaţa varului, pierzându-şi sângele.</p>
                  <p rend="justify">—  Gyula, prietene, i se adresă în şoaptă, în vreme ce lacrimi mari îi şiroiau pe faţă. De ce ai făcut asta?</p>
                  <p rend="justify">—  Eu…  eu îs vinovat! izbuti el să răspundă fără a deschide ochii. Eu…  l-am adus…  eu să…</p>
                  <p rend="justify">Se opri să-şi tragă suflarea, dar Bethlen îi atinse uşor buzele, rugându-l să tacă:</p>
                  <p rend="justify">—  Ai să-mi spui mai pe urmă, dragă frate. Acuma nu te mai gândi la nimic şi nu mai scoate o vorbă, până te va obloji chirurgul.</p>
                  <p rend="justify">—  Să mă…  ierţi, frate…  Gabor. Aşa am…  fost eu…  mereu. Dar n-oi mai avea…  încredere… în oameni. Iartă…  Încerca să mai spună baronul.</p>
                  <p rend="justify">—  Să nu zici astfel, dragul meu. Nu am ce să-ţi iert… tu nu ştiai… şi prinţul îşi muscă adânc din buză, spre a nu izbucni în plâns ca un copil.</p>
                  <p rend="justify">Privirea blândă şi rugătoare a lui Naday se preschimbă treptat în cea sticloasă a morţii, dar abia după sosirea ajutoarelor îşi dădu Bethlen seama că ţinea în braţe un mort. Cu mâna tremurândă îi închise pleoapele, apoi proclamă cu voce solemnă:</p>
                  <p rend="justify">—  Să fie cinstit ca o rudă de sânge a domniei-mele. Mai mult chiar, ca un erou care şi-a dat viaţa spre a scăpa de la moarte pe principele ţării sale. Să afle toată lumea cutezătoarea lui faptă şi jertfa adusă!</p>
                  <p rend="justify">După ce termină de împărţit poruncile în vederea cinstirii răposatului baron, se hotărî şi Bethlen să coboare în odaia de tortură, unde era aşteptat de Ugrai. Până să ajungă el acolo, Andor-călăul îl şi atârnase pe Zolnay în scripete, cu toată împotrivirea şi jurămintele acestuia că avea să spună tot adevărul. Aşa făgăduiau toţi osândiţii care i se dădeau pe mână, dar Andor ştia că, până ce nu le întindea puţin ciolanele, ori minţeau, ori deveneau muţi. Se bucura de faima că era meşter să scoată orice vorbă din om, şi nimeni nu şi-ar fi dorit o întâlnire cu iscusinţa lui. Chiar şi despre Zolnay, ştia Andor cam ce avea să spună: că fusese îndemnat de altul, că nu cunoştea pe nimeni dintre mărimile ce puteau fi amestecate în treabă, aşa că pentru o mai bună socoteală îl priponise ca şi pe ceilalţi.</p>
                  <p rend="justify">De cum se ivi prinţul, Zolnay îl înfruntă cu semeţie:</p>
                  <p rend="justify">— Nu era nevoie să fiu atârnat, cum mă vezi, fiindcă n-am de gând să ascund nimic.</p>
                  <p rend="justify">—  Ţi-e frică de cazne, ticălosule? rânji Bethlen. Am să te fac să-ţi blestemi şi laptele ce l-ai supt de la ţâţa mumă-tii, nemernicule! Pentru ce l-ai ucis pe omul care ţi-a dovedit atâta încredere?</p>
                  <p rend="justify">—  Să am iertare, dar înălţimea-ta se înfurie de pomană, căci eu n-am vrut viaţa domnului baron, ci domnia-sa a sărit să te apere cu propriul său piept. Cu adevărat, şi aş putea jura pe sfânta cruce, că nu pe el am avut de gând să-l ucid…</p>
                  <p rend="justify">—  Asta s-a văzut, dar ce ţi-am făcut eu ca să-mi porţi atâta ură?</p>
                  <p rend="justify">—  Eşti sluga cea mai plecată a păgânilor şi cel mai înverşunat duşman al credinţei noastre creştine. Nu numai că te-ai îndepărtat de sfânta biserică a lui Christos şi de sanctitatea-sa papa, dar îi şi uşurezi calea turcului spre a birui lumea drept-credincioasă!</p>
                  <p rend="justify">—  Eşti preot?</p>
                  <p rend="justify">—  Nu! Sunt un nobil, aşa după cum am avut cinstea să mai spun, fiindcă eu nu mint niciodată.</p>
                  <p rend="justify">—  Deci, aşa te cheamă cu adevărat? Pe deasupra, mai eşti şi ungur?</p>
                  <p rend="justify">— Da!</p>
                  <p rend="justify">—  Atunci, dacă tot eşti aşa de hotărât să spui adevărul: cine te-a îndemnat?</p>
                  <p rend="justify">Bethlen se uită spre călău şi acesta, înţelegând, mai slăbi strânsoarea.</p>
                  <p rend="justify">—  Nimeni nu m-a trimis, spuse domol Zolnay, de parcă ar fi povestit la un sfat de taină. Eu mi-am mărturisit gândul excelenţei-sale domnului baron Hans Mollart…</p>
                  <p rend="justify">— Sfetnicul împăratului? se băgă Ugrai.</p>
                  <p rend="justify">—  Da, acela. Nu s-a împotrivit, dar nici nu m-a sfătuit s-o fac, ci mi-a spus că rămâne la bunăvoia mea. Acum, că a izbucnit răscoala din Boemia…</p>
                  <p rend="justify">—  Când asta? întrebă prinţul.</p>
                  <p rend="justify">—  Povestisem domnului baron că praghezii au azvârlit pe fereastra Hradului pe doi consilieri imperiali…</p>
                  <p rend="justify">Era vestea mult aşteptată de Bethlen, şi i se păru ciudat s-o afle tocmai din gura celui care ar fi vrut să-l omoare. Îl bătea gândul să-i făgăduiască viaţa dacă ar mărturisi tot ce ştia, căci de bună seamă că nu minţea, dar îi veni în minte privirea rugătoare a lui Naday şi simţi că nu poate s-o lipsească de răzbunare.</p>
                  <p rend="justify">—  Spune tot ce ştii! porunci el cu asprime.</p>
                  <p rend="justify">Zolnay povesti cu de-amănuntul ce se petrecuse şi cum împăratul avea de pătimit din pricina răsculaţilor, ceea ce nu putea fi decât pe placul păgânilor, iar cum ştia că Bethlen era sluga lor, el a căutat să-l ucidă, spre a-l ajuta pe apărătorul creştinătăţii.</p>
                  <p rend="justify">—  După cum vorbeşte, pare a fi un nebun habotnic, îşi dădu părerea Ugrai.</p>
                  <p rend="justify">Principele rămase o clipă pe gânduri, apoi întrebă:</p>
                  <p rend="justify">—  Până la urmă, Mollart a încuviinţat moartea mea?</p>
                  <p rend="justify">— Da!</p>
                  <p rend="justify">—  Era şi Gaşpar Grazziani de faţă, sau ai fost cumva şi pe la el?</p>
                  <p rend="justify">—  Am auzit de acel creştin vândut turcilor, măcar că pe ascuns se arată a fi prieten al majestăţii-sale, dar nu pot şti ce-i în mintea lui.</p>
                  <p rend="justify">—  Dar ştiai că şi el îmi vrea moartea? Nu ţi-a fost teamă că ţi-o ia înainte?</p>
                  <p rend="justify">—  Acela-i acuma departe, şi de n-ar fi fost domnul baron Naday, nimic nu mi-ar fi stat în cale să-mi îndeplinesc voinţa.</p>
                  <p rend="justify">—  Împăratul ştie?</p>
                  <p rend="justify">—  Bănuiesc să-i fi spus domnul baron Mollart. Răspunsurile răspicate îl puneau oarecum în încurcătură pe prinţ, care îşi mai domolise setea de răzbunare dându-şi seama că omul din faţa lui nu era în toate minţile. Însuşi faptul că se învinovăţea cu înflăcărare, fără să fie chinuit, era o dovadă de nebunie.</p>
                  <p rend="justify">—  Dacă te-aş slobozi… ce-ai face?</p>
                  <p rend="justify">—  Aş căuta să te ucid.</p>
                  <p rend="justify">—  Atunci, chiar dacă te-aş ierta, trebuie să mă apăr osândindu-te pe tine?</p>
                  <p rend="justify">—  Aşa-i firesc! răspunse liniştit Zolnay, ai cărui ochi aveau luciri de gheaţă.</p>
                  <p rend="justify">Prinţul se uită cu înţeles la Ugrai şi porunci gâdelui:</p>
                  <p rend="justify">—  Andor, îl ucizi fără cazne! Dacă e cu putinţă, nici să nu simtă că moare. De fapt el nu poate fi osândit pentru uciderea fără voie a lui Gyula, dar eu trebuie să mă feresc.</p>
                  <p rend="justify">Zolnay îl privea la fel ca şi înainte şi nici o mişcare a feţii nu-l arăta să-i fie teamă.</p>
                  <p rend="justify">—  Ţi-am poruncit moartea fără cazne, drept răsplată că ai spus adevărul.</p>
                  <p rend="justify">—  Nici nu aşteptam aşa favoare… fu răspunsul sec al fanaticului.</p>
                  <p rend="justify">Poate că ar mai fi spus şi altele, dar Andor, înşfăcând o măciucă uriaşă de lemn greu, îl izbi pe Zolnay drept în moalele capului, crăpându-i ţeasta şi împroşcându-i creierii primprejur.</p>
                  <p rend="justify">Prinţului i se făcu greaţă, iar Ugrai îl dojeni pe călău:</p>
                  <p rend="justify">—  Ai fi putut avea răbdare să ieşim noi mai întâi!</p>
                  <p rend="justify">—  Porunca a fost să moară fără dureri şi fără să ştie…  rânji gâdele încântat de ispravă.</p>
                  <p rend="justify">Contele nu mai găsi de cuviinţă să adauge nimic şi ieşi degrabă după stăpânu-său, la întâlnirea cu olăcarul din Praga. Din păcate, răzvrătitul Thurn nu scrisese mai multe decât aflaseră de la Zolnay.</p>
                  <p rend="justify">Rămaşi singuri în odaia unde murise bietul Naday, chipul lui le veni în minte.</p>
                  <p rend="justify">— Sărmanul Gyula! oftă Bethlen. Tare s-a mai încrezut în bunătatea oamenilor, socotindu-i asemenea lui.</p>
                  <p rend="justify">— Libenter-liomines id, quod volunt credunt, rosti încet Ugrai.</p>
                  <p rend="justify">—  Ce murmuri tu acolo, Jeno? Vreo rugăciune papistăşească?! se miră prinţul.</p>
                  <p rend="justify">—  Îmi ziceam, alteţă, că oamenii cred bucuroşi ceea ce doresc, precum spuneau latinii, şi Naday aşa a făcut, deşi poate că n-a avut habar de acest proverb…  Oricum, cu îngăduinţa alteţei-voastre, am să poruncesc să fie scoasă afurisita aia de panoplie!</p>
               </div>
               <div type="div3">
                  <head>MUREŞ, APĂ BLESTEMATĂ.</head>
                  <p rend="justify">TREZIŢI DIN SOMN, cei din casa lui Gligor Nicoară făcură ochii cât cepele când se pomeniră cu Teleki legat de mâini şi Marcu lângă el.</p>
                  <p rend="justify">—  Tulai! Apăi ăsta-i mare lucru! se îngrijoră bătrânul. Ne-or ridica în furci, la Bălgrad…</p>
                  <p rend="justify">—  Atunci îl duc cu mine în pădure şi-i fac felul, vru să-l liniştească Marcu.</p>
                  <p rend="justify">—  Nici să nu te gândeşti! De se află or pune foc la tot satul şi n-o mai rămâne nici cenuşa din el.</p>
                  <p rend="justify">—  Eu zic să-l ţinem sub pază o vreme şi pe urmă îl slobozim, dacă ne spune unde-i Sânefta, zise Florea. Poate că ştie.</p>
                  <p rend="justify">—  Fata a fost închisă de ticălosul ăsta şi a batjocorit-o. Se pare însă că i-ar fi dat drumul, răspunse Marcu.</p>
                  <p rend="justify">—  Şi unde-i? sări Mihai. Mă duc să văd dacă a sosit acasă.</p>
                  <p rend="justify">—  No, acuma noaptea va fi dormind sărmana copilă. Lăsaţi pe mâine. Vorba e ce facem cu domnul conte?! nu se lăsă bătrânul.</p>
                  <p rend="justify">—  De vreme ce l-o adus la noi, de-acum el ne ştie şi nu ne va ierta, gândi Florea cu voce tare. Mai bine îl aruncăm în Murăş!</p>
                  <p rend="justify">—  Dar şi când îl va scoate apa la mal, ce vom spune? se nedumeri Mihai. Să-l ducem în codru şi să-l lăsăm în grija lupilor, bine legat de un copac dosit, până i s-o pierde urma.</p>
                  <p rend="justify">—  Ştie careva că l-ai adus aici, la mine? îl iscodi bătrânul pe Marcu.</p>
                  <p rend="justify">—  Ba! Numai dacă n-o fi avut cineva ochi de mâţă ca să vadă pe întuneric din depărtare, fiindcă de cum am ieşit din Uioara am trimis carâta înapoi şi am venit pe jos.</p>
                  <p rend="justify">—  No, atunci, până ne-om mai gândi, l-om scoate afară pe deal şi om socoti mai pe urmă, hotărî badea Gligor.</p>
                  <p rend="justify">—  În coliba de la vie, adăugă Florea. Îi dăm pită, apă şi ceva afumătură…</p>
                  <p rend="justify">—  Cum de nu! i-o reteză Marcu. Pe mine tare m-a mai ospătat, n-am ce zice. Pâine şi apă e prea destul! Hai să-l ducem, dar mai întâi va trebui să-l legăm la gură, ca să nu înceapă a cânta pe drum…</p>
                  <p rend="justify">Contele Teleki se împotrivi din răsputeri, neştiind ce aveau de gând să-i facă. La început se răţoise la ei, dar pe urmă o luă pe rugăminţi cu lacrimi în ochi, jurându-se pe tot ce avea mai scump că va uita tot ce păţise, de cum se va vedea iar acasă. Făgăduia să spună că Marcu ar fi apucat-o în altă parte, ca să i se piardă urma, o mare sumă de bani, ba chiar şi slobozirea tuturor ciunganilor iobagi. Auzind toate acestea, Marcu şi Florea mai că s-ar fi învoit, dar bătrânul Nicoară se ţinu dârz, spunând că, de vreme ce fusese adus cu sila în bătătura lui, bine n-avea să le fie. Cât despre jurămintele domnilor…</p>
                  <p rend="justify">În zori erau pe dealul de deasupra satului, unde îşi aveau oamenii viile şi câte o colibă săpată în pământ, slujind de pază în vremea culesului. Peste vară aceste bordeie se mai surpau, dar în primăvară le tocmeau la loc. Pe astă-dată Nicoară găsi mai puţin de refăcut, astfel că în câteva ceasuri erau gata şi îl siliră pe grof să intre înăuntru. Au astupat apoi intrarea cu nişte scânduri, iar Marcu a rămas afară de strajă, urmând să coboare în sat numai noaptea. Era primejdios să se fi dus pe lumina zilei, căci slugile contelui îl văzuseră şi negreşit că l-ar fi cunoscut.</p>
                  <p rend="justify">Chiar în aceeaşi zi întregul sat a fost răscolit de oamenii grofului de la Foldvâr, aşa că Marcu hotărî să doarmă acolo, învelit într-un cojoc mocănesc. Baciul Gligor îi sfătuise să-l păzească pe conte o zi ori două, până s-ar mai potoli zarva cercetării, şi într-o noapte să-i facă vânt în Mureş cu un pietroi de gât. Altceva n-aveau de ales.</p>
                  <p rend="justify">În cea de-a treia zi de când se afla închis în bordeiul de pe deal, Teleki arăta ca o sperietoare, cu barba ţepoasă şi tras la faţă ca un om beteag, făcându-ţi chiar milă, iar Marcu se cam săturase să tot stea de pază. Contele Csaky îşi contenise căutarea şi ar fi fost vremea ca ostatecului să i se facă felul. Când Marcu îi dădu de înţeles ce-l aştepta, nefericitul conte căzu în unchi făgăduind bogăţiile lui Iov, ori se lega cu jurământ să plece în ţara nemţească, de unde nu s-ar mai întoarce niciodată. Se lepăda şi de Iulia, pe care i-ar fi lăsat-o bucuros lui Marcu.</p>
                  <p rend="justify">—  Spusu-ţi-am că nu-mi mai trebuie, răspunse acesta. M-am culcat cu ea şi mi-am făcut pofta, aşa că n-ai decât să ţi-o păstrezi!</p>
                  <p rend="justify">—  Nici eu n-o mai vreau! Nu-mi face nici o cinste să mă înfrupt din rămăşiţele altuia, se împotrivi contele, uitând că pentru el nu prea era mare nădejde să rămână printre cei vii.</p>
                  <p rend="justify">Toată valea Mureşului, de la Căptălan şi până în dreptul Aiudului fu răscolită, doar de se va găsi vreo urmă, fie chiar şi leşul contelui, căci puţini credeau că s-ar mai afla în viaţă. În schimb, într-una din zile apa azvârlise la mal în dreptul Cisteiului trupul umflat şi însângerat al unei fete, care cu greu a putut fi recunoscută. Că o va fi împins careva în râu, ori se va fi aruncat singură, nimeni nu mai avea să ştie vreodată. Ultimul care-i auzise glasul fusese Marcu şi de bună seamă că în seara când a scăpat el se petrecuse mârşăvia.</p>
                  <p rend="justify">De cum s-a dus vestea se îmbulziră cu toţii la Cistei, în cap cu badea Marian, tatăl fetei, alături de care se ţinea Mihai. Aproape nu le venea a crede, văzând sărmanul trup ce fusese schingiuit şi batjocorit încă din viaţă, că ar putea fi al frumoasei fete. Tatăl îşi apucă tâmplele cu amândouă mâinile şi scoase un răcnet de vită înjunghiată, în vreme ce Mihai simţea şi el că i se rup băierile inimii. Muierile satului, neamuri ori vecine, scoaseră la iveală scoarţele şi pernele ce trebuiau să fie zestrea fetei şi le înghesuiră în car, spre a sluji chinuitului leş în drum spre casă. În bocetele tuturor, Sânefta fu urcată şi aşezată cu faţa-n sus, acoperită cu o velinţa. Apoi popa din Cistei a citit o slujbă în graba mare, după care jalnicul alai a pornit spre Ciunga.</p>
                  <p rend="justify">Baciul Marian, bărbatul acela vesel şi fălos, se trăsese şi se cocoşase sub povara durerii, secându-i până şi fântâna lacrimilor. Neamurile lui se temeau să nu facă vreo nesăbuinţă, căci se zvonise că groful de la Uioara ar fi ucigaşul fetei. Totodată se mai auzise că şi contele fusese prins, de către un tâlhar care îl dusese în pădure ca ostatec. Mulţi ziceau că lotrul ar fi cerut atâţia bani ca răscumpărare, încât neamurile grofului nici nu voiau s-audă de aşa ceva, bucurându-se mai curând să-l moştenească. Dar câte alte vorbe şi scorneli nu se vânturară în acele zile, şi poate că nici Mihai n-ar fi scăpat de bănuiala de a-i fi venit de hac lui Teleki, din răzbunare, ştiindu-se că frumosul fecior venit din alt capăt de ţară şi aciuat în satul lor poftise să devină ginerele lui badea Marian, iar acesta ar fi încuviinţat bucuros, văzând cât de mult se iubeau tinerii. Însă tânărul se afla acum la căpătâiul miresei moarte, şi oamenii îl căinau din suflet.</p>
                  <p rend="justify">După ce Sânefta fu înmormântată în cimitirul din deal, Mihai rămase lipit de crucea ei chiar şi după ce plecase toată lumea la pomana moartei. Nu vroia cu nici un chip să se urnească din loc, încât bietul Florea, îndurerat şi el, crezu că se scrântise la cap. De când găsiseră fata nu mai pusese în gură nimic în afară de apă, şi tare se mai făcuse străveziu. I se vedeau muşchii feţei încordându-se într-una, şi asta nu era a bine. Nereuşind să-l smulgă de lângă mormânt Florea îi dădu pace, dar când plecă să ducă de-ale gurii la coliba din vie se abătu şi pe la cimitir.</p>
                  <p rend="justify">—  Hai să mergem împreună la Marcu, îl chemă el cu voce domoală. Li s-o fi făcut foame, şi lui şi domnului conte Teleki, hai, să nu aştepte… Dumnezeu s-o hodinească, fiindcă noi nu mai avem ce-i face.</p>
                  <p rend="justify">Auzind numele grofului, Mihai săltă pe dată capul şi-i aruncă o privire de încuviinţare. Parcă îi venise mintea ce-i umblase prin locuri pustii. Se ridică fără a scoate o vorbă şi porni în urma prietenului său.</p>
                  <p rend="justify">Marcu îi aştepta cioplind un beţigaş şi încrustându-l cu floricele, ca să-i mai treacă vremea. Aflase despre cumplitul sfârşit al fetei şi îl iscodise în fel şi chip pe Teleki, care nu ascundea că batjocorise fata, fiindcă era tare frumoasă şi încăpăţânată, nevrând să plece urechea la făgăduielile lui ademenitoare. Spunea că atunci când a scos-o din temniţă a trimis-o şi vecinului său, dar se jura pe toţi dumnezeii că nu el ar fi ucigaşul.</p>
                  <p rend="justify">Dacă n-o ucisese Csaky, se putea ca ea însăşi să se fi aruncat în apă. Se mai întâmplau asemenea fapte, dar el nu se simţea cu nimic vinovat, căci stăpânul avea dreptul să se culce cu orice fată din satele ce erau ale lui. Pentru asta n-avea de dat socoteală nimănui, fiind un obicei străvechi…</p>
                  <p rend="justify">Cam acestea îi erau gândurile şi nu prea ştia ce era de făcut cu groful, când sosiră cei doi feciori cu mâncarea.</p>
                  <p rend="justify">— Îi duc eu hrana, zise Mihai îndată ce ajunseră, deschizând gura pentru prima oară în zilele din urmă.</p>
                  <p rend="justify">Îndârjirea din glasul lui îl făcu pe Florea să se uite întrebător la Marcu, dar acesta, după ce cumpăni o clipă, încuviinţă din cap.</p>
                  <p rend="justify">De cum pătrunse în bordei, Mihai aruncă pâinea şi apa, rămânând cu ochii ţintă la gâtlejul contelui.</p>
                  <p rend="justify">—  Ajutooor! răcni acesta, presimţindu-i gândul. Mă ucide! zbieră el deznădăjduit, în vreme ce mâinile osoase ale lui Mihai îi cuprinseră grumazul, iar degetele mari i se înfipseră în beregată. Aju…  mai izbuti el să horcăie, zbătându-se sufocat. Nici Marcu, nici Florea nu se clintiră, nici chiar atunci când se ivi Mihai privindu-şi năucit mâinile.</p>
                  <p rend="justify">—  Isprăvit-ai? întrebă liniştit Marcu.</p>
                  <p rend="justify">—  Da! oftă Mihai. De acuma nu mai am ce căuta pe aceste meleaguri…  Mi-am împlinit răzbunarea.</p>
                  <p rend="justify">—  Aşa-i! încuviinţă Marcu. Vino cu mine şi ai să uiţi de tot.</p>
                  <p rend="justify">—  Merg şi eu! sări Florea.</p>
                  <p rend="justify">—  Nu, nu, dragă prietene, se împotrivi Marcu. Tu ai să mai aştepţi la tine-n sat, că altfel cumplită bănuială are să cadă asupra casei tale, ba chiar şi a satului. După ce s-or mai potoli lucrurile, poate te încumeţi să vii de acum într-un an, în Iaşii Moldovei, la mila măriei-sale Gaşpar-vodă, ca să intri în slujba lui. Cu vremea te-i întoarce, dar ca slujitor domnesc al ţării tale, dacă vom izbuti să facem iarăşi ţara răposatului nostru voievod Mihai cel viteaz.</p>
                  <p rend="justify">Florea se întrista, însă fu silit să se plece în faţa judecăţii lui Marcu, fiindcă altcum s-ar fi abătut urgia asupra alor săi. Cu domnii nu era de şagă!</p>
                  <p rend="justify">—  Atunci să vă aduc merinde şi bani de drum, zise el resemnat. Ba chiar şi doi cai, că doar n-aveţi să plecaţi aşa…</p>
                  <p rend="justify">— Ne-om descurca noi cumva, răspunse Marcu, dar ciunganul nici nu vru s-audă.</p>
                  <p rend="justify">—  Rămâneţi aici peste noapte şi lăsaţi asta în seama mea. Oricum, va trebui să facem ceva cu leşul dinăuntru…</p>
                  <p rend="justify">—  L-om îngropa cât mai adânc, chiar acum, şi om bătători pământul peste el ca să nu se mai vadă nici urmă de grof.</p>
                  <p rend="justify">N-a fost prea greu să surpe bordeiul asupra mortului şi să bătătorească locul, în aşa fel încât nu se mai cunoştea nimic, apoi Florea a coborât în sat, urmând să revină cât mai curând cu cele de trebuinţă. În aşteptarea lui, cei doi nu se culcară, ci începură a-şi depăna amintirile, ciulind urechile să nu fie luaţi pe neaşteptate de vreun duşman. Luna întârzia să apară şi bolta înstelată arunca asupra pământului o lumină vineţie, iscând tot felul de umbre ciudate. Către miezul nopţii, Marcu desluşi că urcă dealul spre ei doi cai şi doi oameni ce-i însoţeau. Se pitiră pe dată la pământ căci, deşi s-ar fi putut să fi fost Florea cu baciul Gligor, tot aşa de bine puteau fi şi nişte străini.</p>
                  <p rend="justify">—  De-or fi alţii, ne-or da de lucru să mai săpăm o groapă lângă Teleki, şopti Marcu.</p>
                  <p rend="justify">— Cu atât mai bine. Nu i se va urî singur, iar loc este destul, răspunse Mihai.</p>
                  <p rend="justify">N-a mai fost nevoie de săpat, fiindcă cei care urcau erau Florea şi cu baciul Marian. Acesta, aflând cum fusese răzbunată nefericita lui copilă, de către Mihai, şi că cei doi aveau să plece chiar în aceeaşi noapte, s-a ţinut scai după Florea, aducând caii şi merindea, dar şi o pungă cu galbeni ungureşti. Dar vroia să mulţumească şi prin viu grai, celui care ar fi putut să-i fie ginere.</p>
                  <p rend="justify">De cum s-au întâlnit, s-au aşezat cu toţii la vorbă, până când geana zorilor albi dealul dinspre Hopârta.</p>
                  <p rend="justify">—  Barem să-l fi aruncat şi pe el în Murăş, zise într-o vreme îndureratul tată.</p>
                  <p rend="justify">— Ar fi spurcat râul, răspunse scârbit Mihai.</p>
                  <p rend="justify">—  No, că şi aşa apa asta-i tare blestemată, oftă bătrânul.</p>
                  <p rend="justify">—  Omul o face să fie aşa, zise şi Marcu. Ea, sărmana, nu are nici o vină.</p>
                  <p rend="justify">În cele din urmă, noaptea fiind pe trecute, se hotărâră să-şi ia rămas bun.</p>
                  <p rend="justify">—  Mergi cu bine, fătu-meu! îl binecuvântă baciul Marian pe Mihai, strângându-l în braţe. Dacă vreodată în viaţă avea-vei drum prin Valea noastră ori îi da de vreun necaz, să nu uiţi că aici, la Ciunga, ai o casă în care să te adăposteşti. Eu îs bătrân şi nu mai am pe nimeni, iar muierea mi s-o betejit de când cu năpasta asta. Dacă mi-ai fi fost ginere tot una ar fi fost, fii dar feciorul meu!</p>
                  <p rend="justify">Nu se mai putu ţine şi izbucni în plâns. Dar nici Mihai nu se arătă mai tare, abia izbutind să îngăime:</p>
                  <p rend="justify">— Să ai grijă de mormântul Sâneftei, tată dragă!</p>
                  <p rend="justify">Cei doi drumeţi o apucară la pas domol, căutând să se piardă în desişul pădurii ce se vedea în coama dealului.</p>
                  <p rend="justify">—  Mai am şi eu de plătit cuiva, zise oşteanul cu voce domoală. Vom trece şi prin Micoşlaca, dar mai înainte să tragem un pui de somn, fie el şi de vreo două zile, că tare mă simt ostenit.</p>
                  <p rend="justify">Făcură întocmai şi dormită o zi şi noaptea următoare, iar când s-au deşteptat se simţiră întremaţi pe de-a-ntregul. Se înţeleseră ca Mihai să aştepte la vadul Mureşului către Mirăslău, ducând cu el merindea şi banii, dar să nu se arate la vedere. Dacă s-ar întâmpla să nu sosească şi Marcu la sorocul hotărât, trebuia să se întoarcă pe urmele lui, să afle ce s-a întâmplat.</p>
                  <p rend="justify">—  Nădăjduiesc să nu mai cad în vreo capcană, îl linişti Marcu. Acuma mi s-a limpezit mintea, şi ştiu ce am de făcut…</p>
                  <p rend="justify">Pentru a doua oară se îndrepta spre Micoşlaca, însă nu cu râvna şi nerăbdarea de altădată, când ar fi fost în stare să şi zboare până la picioarele Iuliei. Purtarea ei mârşavă îl scârbise şi-i stârnise numai dorul de răzbunare, ba chiar să-şi spele cuţitul în sângele ei şi s-o privească drept în ochi atunci când îşi va da duhul. „Ochii ei…” oftă el. „Ce rău a tocmit Dumnezeu lumea!”</p>
                  <p rend="justify">Mergea în pasul domol al calului, spre a nu stârni privirea trecătorilor curioşi ce i-ar fi putut întâlni în cale. Departe, peste dealurile de dincolo de Mureş, se zăreau munţii acoperiţi de zăpadă ca nişte uriaşi încărunţiţi ce supravegheau întinderea zării. „Frumoasă ţară, rea tocmeală…  mama ei de rânduială!” veniră în minte cuvintele auzite pe cine ştie ce meleag românesc. Era îmbrăcat în portul de la Ciunga, cu straiele rămase de la Amosie, căci se cam potriveau la stat. Nu se deosebeau prea mult de veşmintele bănăţene şi se simţea tare sprinten în ele, ca odinioară, pe când era copil la Borlova. Avea cioareci şi cămaşă înflorată, cusută cu alesături, iar pe chimirul din piele de viţel luceau fluturaşi de aur şi mărgeluţe colorate.</p>
                  <p rend="justify">Ajuns la poarta grofoaicei mai pe lumină decât data trecută, îşi atârnă pe îndelete spada şi îşi vârî cele două pistoale la brâu, încât l-ai fi putut lua drept haiduc de codru, şi nu un ţăran olah oarecare. Legă apoi calul de un copac, lângă poartă, şi îi petrecu straiţa cu ovăz pe după urechi, ca să mănânce liniştit. Făcu toate aceste pregătiri cu o încetineală de gospodar tihnit şi tot astfel şi-a tras poalele cămăşii în jos, tocmindu-le de parcă s-ar fi dus „la vedere” să se însoare. În cele din urmă, ciocăni cu mânerul spadei în lemnul porţii.</p>
                  <p rend="justify">— Care-i acolo?</p>
                  <p rend="justify">Îşi aduse aminte de vocea paznicului şi sângele începu a-i fierbe prin vine. Bătu din nou, mai cu putere, şi se trase într-o parte.</p>
                  <p rend="justify">— Cine-i? N-auzi, mă? se răsti portarul înciudat.</p>
                  <p rend="justify">Marcu ciocăni din nou, iar omul se gândi că or fi niscaiva copii, care aveau chef de joacă cu el. Mânios, puse mâna pe un gârbaci şi ieşi afară.</p>
                  <p rend="justify">— Care…</p>
                  <p rend="justify">Vorba îi fu curmată, fiindcă Marcu îl trăsni cu mânerul spadei în moalele capului, după ce-i smulsese căciula cu mâna cealaltă. Prăbuşindu-se la pământ ca o zdreanţă, n-a mai fost nici o greutate ca să-l lege cu nişte bucăţi de frânghie aduse anume pentru aşa ceva. Îi înfundă şi o năframă în gură drept căluş, apucă de jos cheile ce căzură şi-l trase pe nenorocosul portar în umbra zidului.</p>
                  <p rend="justify">Se strecură apoi în spatele casei, încuind poarta şi luând cheile cu el. Ştia de data trecută că pe acolo umbla mai puţină lume şi, chiar dacă ar fi fost zărit de careva, straiele lui ţărăneşti n-ar fi dat de bănuit, fiind mulţi slujitori români la curte. Se uită la ferestrele zăbrelite şi se gândi cu strângere de inimă la odaia unde fusese chinuit atât de nemilos.</p>
                  <p rend="justify">Un platan bătrân îşi înălţa crengile deasupra casei şi Marcu socoti a fi o bună cale spre a pătrunde la catul de sus, unde nu erau gratii la ferestre. Fiind încălţat cu opinci, nu-i fu prea greu să se caţere şi de pe o cracă sări drept în târnaţ. Se opri şi trase cu urechea. Prea curând n-aveau să dea peste portarul legat, ori peste calul lui, mai cu seamă că luase cheile, iar împrejurimea fiind din zid înalt, nu se putea sări fără scară. Dinspre cuhne se auzeau râsete muiereşti, ceea ce însemna că nimeni n-avea grija lui. Scoase cuţitul cu prăsele din coarne de căprior şi, proptindu-l în uşă, deschise cu dibăcie ivărul, împingând uşurel, să nu facă zgomot. Nici barem un scârţâit nu se auzi când pătrunse în odaia pustie, unde aerul stătut era o dovadă că de lungă vreme nu locuise nimeni. Cu aceeaşi băgare de seamă ieşi într-un coridor, unde fu pus în încurcătură văzând mai multe uşi. Încercă la vreo două, dar fie că erau goale, fie zăvorite. „Dacă dau peste babă, îşi zise el, o leg şi merg mai departe, că ea n-are nici o vină. Eu o vreau pe căţeaua de Iulia…” Şi nimeri întocmai cum poftise!</p>
                  <p rend="justify">Când uşa scârţâi uşor, dând de veste intrarea lui, Iulia, aplecată asupra gherghefului, nu ridică privirea, ci întrebă cu o voce de gheaţă:</p>
                  <p rend="justify">—  Katy, pentru ce nu baţi la uşă? Aşa te-am învăţat? Auzindu-i glasul Marcu simţi cum i se urcă inima în gâtlej, şi fu cât pe ce să se întoarcă din cale. Se răzgândi însă şi răspunse batjocoritor:</p>
                  <p rend="justify">—  Se vede că n-am în obicei…</p>
                  <p rend="justify">Fata întoarse capul şi rămase mută de spaimă. Era într-o rochie largă, cu tot felul de volănaşe, iar părul strâns într-o scufă de casă o făcea să semene cu o păpuşă. Frumoşii ei ochi se măriseră de groază, văzând cuţitul din mâna bărbatului şi presimţind ce avea să se-ntâmple. Fără să-şi dea seama, începu a învârti pe degete ghergheful, de parcă ar fi încercat să descurce aţa.</p>
                  <p rend="justify">—  Nu te mai osteni! rânji Marcu arătând spre mâinile ei. Nu-ţi va mai fi de trebuinţă…</p>
                  <p rend="justify">Văzându-se fără scăpare fata i se aruncă la picioare, îmbrăţişându-i genunchii. Scufa îi căzuse şi slobozi în valuri minunatul ei păr de aur, pe care Marcu îl sărutase cândva pătimaş.</p>
                  <p rend="justify">—  Nu mă ucide, Marcule! gemu ea cu glas tremurând. Ai milă! Am greşit fără să-mi dau seama ce fac. Am fost nebună de supărare…  iartă-mă!</p>
                  <p rend="justify">El se aplecă şi-i înşfacă pletele trăgându-i capul pe spate ca s-o privească, în vreme ce cu mâna cealaltă ridică asupra ei cuţitul.</p>
                  <p rend="justify">—  Nuuu…  numai pe tine te iubesc…  merg cu tine unde-mi porunceşti, roabă să-ţi fiu, numai lasă-mi viaţa. Te rog!</p>
                  <p rend="justify">Ochii aceia negri ca noaptea şi atât de îndrăgostiţi odinioară erau scăldaţi în lacrimi şi Marcu simţi cum i se înmoaie mima. Mâna răzbunătoare căzu neputincioasă pe lângă trup, apoi descleştând-o pe cealaltă începu a-i mângâia părul cel mătăsos de parcă ar fi alintat un copil. Boabe mari de rouă îi înfloriră în colţul ochilor şi fără a mai scoate o vorbă vârî cuţitul în teacă şi părăsi încăperea.</p>
                  <p rend="justify">Un ceas mai târziu era la locul de întâlnire cu Mihai. Îndată intrară călare în vad, oprindu-se în mijlocul apei ca să-şi adape caii.</p>
                  <p rend="justify">—  Murăş…  apă blestemată! oftă adânc Marcu şi dădu pinteni să treacă degrabă în partea cealaltă.</p>
               </div>
               <div type="div3">
                  <head>OASPETE CU DE-A SILA.</head>
                  <p rend="justify">CA SĂ SE SCAPE DE CEI DOI CĂLUGĂRI, Rafailă se socoti să le făgăduiască mâncare şi chiar voi să-l cheme pe hangiu, dar se răzgândi văzând că intrase un căpitan de roşiori cu doi seimeni. Pe dată înşfacă desaga şi începu a răcni deznădăjduit:</p>
                  <p rend="justify">—  Hoţiii! Săriţi, oameni buni! Ajutooor!</p>
                  <p rend="justify">Căpitanul Pârvu Uşurelu din slujba domniei întoarse capul şi se uită mirat la cele ce se petreceau, căci şi ceilalţi călugări apucară veşmintele lui Rafailă strigând aşijderea:</p>
                  <p rend="justify">—  Hoţiii…  ajutooor!</p>
                  <p rend="justify">Se ridicară toţi trei în picioare şi se zbăteau care mai de care.</p>
                  <p rend="justify">Căpitanul trase spada şi ducându-se către ei, urmat de seimeni, îi dojeni cam în batjocură:</p>
                  <p rend="justify">—  Hai, cuvioşilor, hotărâţi-vă care-i hoţul, ca să ştiu pe care să-l pălesc!</p>
                  <p rend="justify">— El!</p>
                  <p rend="justify">— El!</p>
                  <p rend="justify">—  Ei sunt, jupân-căpitane, se tângui şi Rafailă.</p>
                  <p rend="justify">—  Minte! Vrea să ne fure ce-am agonisit de pe la credincioşi! spuse „Tâlharul”.</p>
                  <p rend="justify">Jupân Pârvu se uită la ei zâmbind, în vreme ce oştenii râdeau pe faţă de un asemenea caraghioslâc.</p>
                  <p rend="justify">—  Gata! Ajunge! porunci el, văzându-i că se apucau de cozi. Nu şade frumos unor feţe bisericeşti să se dondănească în văzul lumii. Iacă, v-au căzut şi potcapurile. Potoliţi-vă!</p>
                  <p rend="justify">—  Noi am vrea, spuse mieros „Tâlharul”, dar el…</p>
                  <p rend="justify">—  Ia staţi, făcu Pârvu. Tu ai zis că voi aţi vrea?!</p>
                  <p rend="justify">— Da! răspunseră într-un glas cei doi călugări.</p>
                  <p rend="justify">—  Păi, dacă aşa stă treaba, înseamnă că sunteţi doi împotriva unuia singur. Cum de a cutezat să vă fure?</p>
                  <p rend="justify">— Chiar! sări Rafailă.</p>
                  <p rend="justify">—  Noi ziceam să-l milostivim şi pe amărâtul ăsta de frate al nostru cu ceva pomană, dar el s-a lăcomit, a scos cuţitul şi vrea să ne ia tot ce avem. Iacă, abia i l-am smuls din mână! întinde arma celălalt călugăr.</p>
                  <p rend="justify">— Minte! Nu-i adevărat! E al lui! se împotrivi Rafailă spumegând de mânie.</p>
                  <p rend="justify">—  Măi fraţilor, rosti căpitanul împăciuitor. Ia deşărtaţi voi desaga aia şi vă fac eu parte dreaptă la toţi trei!</p>
                  <p rend="justify">—  Nu-i cu putinţă, înălţimea-ta! se îngălbeni Rafailă de teamă. Mai bine să spună ei ce se află în ea, iar eu mă jur că nu voi minţi, dar numai domniei-tale îţi voi mărturisi şi numai între patru ochi.</p>
                  <p rend="justify">—  Fie, cuvioase! se înduplecă jupân Pârvu. Spuneţi voi pe rând! îi îndemnă el pe cei doi călugări.</p>
                  <p rend="justify">Aceştia începură a face feţe-feţe, apoi dădură din umeri a nepăsare:</p>
                  <p rend="justify">—  Pe dinafară nu putem spune, jupân-căpitane, dar să ne îngădui să le scoatem una câte una şi ţi-om spune de unde le-am căpătat.</p>
                  <p rend="justify">Vorbise iarăşi „Tâlharul” şi căpitanul presimţi că era în încurcătură, aşa că făcu pe mâniosul.</p>
                  <p rend="justify">—  Deci aşa vi-i vorba? Ei bine! se întoarse el către oşteni. Băieţi, puneţi gabja pe ei!</p>
                  <p rend="justify">Seimenii scoaseră săbiile şi-i împinseră pe cei doi la perete, ameninţându-i.</p>
                  <p rend="justify">—  Acum să te vedem şi pe cuvioşia-ta, ori te pomeneşti că tot aşa vei fi vrând să mă amăgeşti şi desaga va fi fost a altcuiva?</p>
                  <p rend="justify">—  Apăi… se codi Rafailă, zisei că numai între patru ochi…</p>
                  <p rend="justify">—  Aşaaa? Am înţeles! Ia să-i legăm pe tustrei…</p>
                  <p rend="justify">—  Staţi! sări Rafailă trăgându-şi desaga la piept. Sunt odoarele sfintei monastiri de la Ot Menedec…</p>
                  <p rend="justify">—  Să le vedem! Deşartă-le pe masă! porunci căpitanul neîncrezător.</p>
                  <p rend="justify">Călugărul scoase cu grijă câteva cruci de argint, spre uluirea tuturor, dar mai cu seamă a celor doi.</p>
                  <p rend="justify">—  Se vede că nu prea aveaţi habar de ce era înăuntru, rânji Pârvu către ei. Ia trageţi-le, băieţi, câteva la cur, ca ispaşă pentru păcatul minciunii şi al lăcomiei. Şi să nu vă mai văd prin preajmă, că dracu vă ia, boaite afurisite!</p>
                  <p rend="justify">Se întoarse apoi către Rafailă şi-i zise domolit:</p>
                  <p rend="justify">—  Sfinţia-ta să mă ierţi, părinte, dar n-aveam încotro să aflu adevărul. Acum, că m-am lămurit cine-i hoţul, strânge-ţi odoarele şi mergi unde ţi-i calea. Fereşte-te însă a te mai însoţi la drum cu oricine…</p>
                  <p rend="justify">Răsuflând uşurat după asemenea întâmplare, Rafailă îşi legă desaga şi fu cât pe ce să plece, dar se opri amintindu-şi de cei doi, care aveau să-i aţină calea. Socoti mai nimerit să se lipească de căpitan şi de oamenii lui.</p>
                  <p rend="justify">—  Înălţimea-ta, făcu el cu umilinţă. Dacă nu vi-i cu supărare, aş putea să mă alătur domniilor-voastre, căci eu aveam de gând să mă înfăţişez măriei-sale Radu-vodă Mihnea, cu ceea ce am putut scăpa din jaful ce fu astă-vară pe acolo.</p>
                  <p rend="justify">—  Chiar măriei-sale şi nu altcuiva? se lumină la faţă Pârvu.</p>
                  <p rend="justify">—  Îi sunt slugă credincioasă şi, aşa cum se cade, stăpânul să hotărască ce se va face cu astă avuţie, care mie îmi primejduieşte viaţa…</p>
                  <p rend="justify">—  Atunci, tocmai bine se potriveşte, zâmbi căpitanul aruncând o privire cu înţeles către cei doi oşteni. Chiar la măria-sa mergem şi noi, şi socot că tare are să mai fie bucuros văzând osârdia cuvioşiei-tale în a-i aduce odoarele. De mare cinste şi răsplată te vei bucura!</p>
                  <p rend="justify">Abia atunci îşi dădu seama Rafailă că nu-i venise un gând prea prost. Te pomeneşti că Vodă avea să-i dea vreun rang bisericesc, după care râvnea de atâta amar de vreme şi care i-ar aduce mai mult aur decât avea el în traistă…</p>
                  <p rend="justify">—  Domnul să te binecuvânteze, jupân-căpitane şi să te aibă în pază, că mare milostivire îţi faci. Când pornim?</p>
                  <p rend="justify">—  Să îmbucăm şi noi ceva în hanul ăsta pustiu, că nu văd pe nimeni, apoi în câteva ceasuri suntem în şa. Va trebui însă un cal şi pentru sfinţia-ta, că noi suntem călare.</p>
                  <p rend="justify">—  Poate o avea hangiul vreo mârţoagă, aşa ca pentru un om sărac ca mine.</p>
                  <p rend="justify">—  Nici vorbă, părinţele, râse Pârvu. Să fie un armăsar focos fiindcă lungă cale avem de străbătut. Lasă că-l târguiesc eu, ca să nu te atingi de desagă, şi are să-mi dea măria-sa îndărăt toţi banii. Ba pot spune de pe acuma că te şi socot pe cuvioşia-ta în slujba domniei…</p>
                  <p rend="justify">—  Şi a lui Dumnezeu, taică! adăugă „Sarsailă”, uitând pe loc ce fapte şi câte ticăloşii săvârşise până atunci. Când voi sosi la sfânta monastire a Dealului, mă voi ruga pentru sănătatea domniei-tale şi a celorlalţi doi viteji.</p>
                  <p rend="justify">—  Până atunci mai va, se băgă în vorbă unul dintre seimeni, pe care-l chema Lixandru Coteaţă. Mai înainte ai să te rogi în vreo monastire moldovenească, iar pe urmă…  om mai vedea.</p>
                  <p rend="justify">—  Cum aşa?! se nedumeri Rafailă. Nu ziserăţi că mergeţi la măria-sa Radu-vodă Mihnea?</p>
                  <p rend="justify">—  Ba da! încuviinţă căpitanul. Dar ce, cuvioşia-ta nu ştie că voievodul nostru îşi are acum scaunul la Iaşi? Încă din vară s-a mazilit la Târgovişte şi a căpătat domnia Moldovei.</p>
                  <p rend="justify">—  Şi noi…  acuma… la Iaşi să mergem?</p>
                  <p rend="justify">—  Vezi-bine. N-ai zis chiar sfinţia-ta că vrei să duci odoarele numai măriei-sale şi nu altcuiva? La Târgovişte s-a înscăunat măria-sa Alexandru-vodă Iliaş, feciorul domnului nostru.</p>
                  <p rend="justify">Călugărul râmase cu gura căscată, căci la asta nu se aştepta nicicum. Hălăduind prin munte, departe de aşezări omeneşti, nu auzise de schimbarea domnilor, iar acum era în cumpănă, neştiind ce să facă. Pe dată îşi zise că ori la Târgovişte, ori la Iaşi, tot ţară românească era, şi de vreme ce oamenii aceştia curajoşi se învoiau să-l ocrotească, voievodul l-ar fi primit cu şi mai mare drag. Poate că era şi mai bine, căci i s-ar fi pierdut pe vecie urma blăstămăţiilor făcute în acest colţ de ţară, iar cinurile bisericeşti erau şi în Moldova la fel ca în Muntenia.</p>
                  <p rend="justify">—  Atunci…  acolo merg şi eu! hotărî Rafailă.</p>
                  <p rend="justify">Calea a fost tare întortocheată, mergeau pe ocolite şi, de unde călugărul se arătase bucuros la început, cu vremea începuse a cârti. Ba că s-ar întoarce cu odoare cu tot; ba că de ce mergeau pe ascuns, şi câte şi mai câte…</p>
                  <p rend="justify">—  Cuvioşia-ta, îi spuse căpitanul într-o zi, şi de n-ar fi fost desaga cu pricina, noi tot n-am fi purces la drum mai pe faţă, căci măria-sa are mulţi neprieteni în ţara Moldovei. Iar acuma cu atât mai mult, având cu noi aur, care-i ochiul dracului, măcar că se află sub formă sfinţească, ispita este prea mare.</p>
                  <p rend="justify">—  Dar, în afara noastră, nimeni nu ştie ce avem în ea.</p>
                  <p rend="justify">—  Uitat-ai oare ce păţişi? Dacă cei doi tâlhari-călugări se vor fi însoţit cu alţii de teapa lor şi ne-au luat urma? Pe unde vom scoate cămaşa?</p>
                  <p rend="justify">Amintindu-şi păţania de la Hanul Roşu, cuviosul se mai potoli. Pe de altă parte mai era şi nădejdea că măria-sa ar fi putut să-i dea un cin preoţesc de seamă, iar asta îl ţinea pe loc, alături de oamenii domniei.</p>
                  <p rend="justify">Cu toată fereala lor, din când în când erau siliţi să mai tragă şi pe la câte un han, unde auzeau şi ei ce se mai petrecea prin lumea mare. Aşa, de pildă, aflaseră că sultanul murise, că veneticul, adică veneţienii, i-ar fi biruit pe turci, iar alte ori că păgânul ar fi cuprins toate ţările Apusului şi multe altele. Când erau întrebaţi la rândul lor, cine erau şi încotro mergeau, răspundeau scurt: „Slujba domniei!” şi nimeni n-avea treaba lor. Nici măcar nu-i întrebau despre care domn era vorba.</p>
                  <p rend="justify">Trecură săptămâni destule până izbutiră să se strecoare pe plaiurile moldovene, din pricina ocolişurilor multe.</p>
                  <p rend="justify">—  Poate că de acuma vom merge şi noi ca oamenii şi nu ca jivinele codrului, ferindu-ne de lumina zilei, zise celălalt seimen, pe care-l chema Tudor Gioală.</p>
                  <p rend="justify">—  Ba, fraţilor! se împotrivi Pârvu. Tâlhari sunt pretutindeni şi nu numai la drumul cel mare al Iaşilor. Până acolo e lungă calea şi nici nu trebuie să ne zorim să ajungem înainte de căderea zăpezii, că aşa-i porunca: nici pasărea să nu afle de unde venim şi cine suntem, ori când am săvârşi drumeţia.</p>
                  <p rend="justify">Aşa se face că în plină toamnă aurie se mai aflau încă prin părţile Bârladului. Nopţile se răcoriseră şi-i sileau pe drumeţi să se înghesuie unii într-alţii când dormeau sub cerul înstelat, dar când începură ploile cele reci şi vântoasele, se văzură nevoiţi să mai ceară găzduire şi pe la câte o casă de gospodar.</p>
                  <p rend="justify">Într-una din zile, pe când treceau prin ţinutul Tutovei, ajunseră pe valea pârâului Zeletin şi o ţinură de-a lungul ei până dădură de un conac boieresc. Era împrejmuit cu gard de piatră ca o cetate şi poate că ar fi ocolit un asemenea loc, dar se pornise un vânt cu măzăriche, încât cu greu ar fi putut străbate mai departe. Nici nu ştiau dacă mai aveau să dea curând peste vreo aşezare omenească în calea lor, aşa că bătură la poartă, rugându-se de adăpost.</p>
                  <p rend="justify">Argatul ce le ieşise în întâmpinare îi pofti să se aşeze pe o laviţă făcută din trunchiul unui copac şi care se afla sub un acoperiş de lângă poartă. Trebuiau să-l aştepte pe dumnealui „giupân Timofti”, cum le spusese flăcăul. Acela era vătaful moşiei şi numai el era în măsură să hotărască dacă avea să-i primească pe străini. Aflaseră numai că se aflau pe moşia dumnealui Coste Bucioc, ori Bacioc, cum i se mai spunea, biv-vel-vornic în Ţara de Jos. Asta nu părea a fi pe placul căpitanului Pârvu, dar el nu spuse nimic.</p>
                  <p rend="justify">—  Ehei, boierul nostru are mare trecere la domnie, se fuduli argatul.</p>
                  <p rend="justify">—  Aşa o fi! răspunse Pârvu cam în doi peri, uitându-se la mândreţea de conac ce se lăfăia în mijlocul uriaşei livezi.</p>
                  <p rend="justify">Într-un târziu se ivi şi vătaful Timofte, un roşcovan asemenea lui Rafailă, dar cu ochi mai puţin vicleni.</p>
                  <p rend="justify">—  Bine-aţi venit, drumeţilor! le ură el cu prefăcută bucurie. Sunteţi sănătoşi?</p>
                  <p rend="justify">—  Da’ bine o mai nimerirăm, şopti Lixandru la urechea lui Tudor. Omu’ roşu-i omul dracului!</p>
                  <p rend="justify">—  Ca şi popa ăsta care-i cu noi, răspunse seimenul.</p>
                  <p rend="justify">Nu-i auzise nimeni şi căpitanul Pârvu tocmai îi răspundea gazdei:</p>
                  <p rend="justify">—  Mulţumim de urare, jupân-vătafe, căci asta ni s-a spus că eşti. Sănătoşi suntem, dar trudiţi nevoie mare şi înfriguraţi, aşa că, de n-o fi cu supărare, ne-om ruga de un adăpost şi o bucată de pâine.</p>
                  <p rend="justify">—  Vai de mine! Se poate să nu vă dăm?! Mai cu seamă că, după grai, nu păreţi a fi de pe la noi, ci mai curând din părţile munteneşti. Nu-i aşa?</p>
                  <p rend="justify">—  Norocul nostru este că una-i limba ce-o vorbesc toţi românii, măcar că ne aflăm sub stăpâniri osebite, răspunse jupân Pârvu. Aşa-i precum ai ghicit, şi n-avem a ne ascunde.</p>
                  <p rend="justify">—  Se-nţelege! Se-nţelege! încuviinţă roşcovanul privindu-i cu bănuială. Mergeţi la domnie cu vreo scrisoare?… dar iacă ce-ntreb eu, şi domniile voastre veţi fi flămânzi. Poftiţi în cămăruţa asta, deocamdată, până oi isprăvi eu nişte treburi şi pe dată mă-ntorc. Ştiţi că boierul are să lipsească vreo două săptămâni, dar nu-i nimica. Am poruncă să găzduiesc orice drumeţ, dar mai cu seamă slujbaşi ai domniei.</p>
                  <p rend="justify">—  Dar n-am spus că am fi…  încercă Pârvu să mintă, însă vătaful nu-i luă în seamă.</p>
                  <p rend="justify">—  Ei, veţi fi având domniile-voastre vreo taină, dar nu-i treaba mea, aşa că intraţi şi aşteptaţi-mă oleacă.</p>
                  <p rend="justify">Se prefăcu că vrea să iese, dar se opri înveselit.</p>
                  <p rend="justify">—  Păcatele mele! râse jupân Timofte. Acum iau seama ce bine semăn cu sfinţia-sa. Socot că şi cuvioşiei-tale i se spune „câine roşu…”? nu-i aşa? Mie aşijderea!</p>
                  <p rend="justify">Rafailă nu păru deloc încântat şi-i răspunse băţos:</p>
                  <p rend="justify">— Fiind om bun la suflet, mie nu mi s-a scornit asemenea poreclă.</p>
                  <p rend="justify">—  Apăi, să nu-ţi fie cu supărare, părinţele, că am şuguit. Aşa ne râde lumea de aici pe noi, pe cei roşcovani, dar nu-i nimic rău în asta. Acuma vă las, cum am spus, şi mă-ntorc îndată.</p>
                  <p rend="justify">—  Să ştii, jupân-vătafe, că vrem să plătim găzduirea pe o noapte, fiindcă mâine în zori vom pleca şi…</p>
                  <p rend="justify">—  Vai de mine, da’ cum puteţi vorbi de plată? se supără vătaful. Să audă boierul că v-am luat bani, m-ar jupui de viu. Se poate? Staţi cât veţi pofti!</p>
                  <p rend="justify">Intraseră într-o odăiţă nu mai mare decât o chilie monastirească, dar care avea ferestrele zăbrelite, cu deschiderea în afara curţii. Două paturi, o masă şi două scaune, nu destule pentru câţi erau ei, dar înghesuiala era mare, ba mai lăsară şi desagii pe jos, în afară de Rafailă, care n-avea de gând să-şi lepede preţioasa comoară.</p>
                  <p rend="justify">— Mi s-a părut că a tras zăvorul! zise Lixandru, după plecarea vătafului.</p>
                  <p rend="justify">— Ia vezi! se arătă bănuitor Pârvu.</p>
                  <p rend="justify">Rafailă se repezi cel dintâi şi, trăgând zadarnic de clanţă, pufni înciudat:</p>
                  <p rend="justify">—  Afurisit „câine roşu”! Va fi aflat de desaga mea…</p>
                  <p rend="justify">—  Da’ de unde?! Aşa i-o fi obiceiul, îşi dădu părerea Tudor Ghioală.</p>
                  <p rend="justify">—  Drept să vă spun, mie nu mi-a prea plăcut acest vătaf linguşitor. Să fim cu ochii în patru! adăugă îngrijorat Pârvu.</p>
                  <p rend="justify">—  Ar trebui să-mi pitesc odoarele… şopti călugărul.</p>
                  <p rend="justify">— Unde, cuvioase? Poate sub pat, răspunse căpitanul.</p>
                  <p rend="justify">—  Şi dacă este vreo gaură tainică prin perete, ca să ne asculte ce vorbim? întrebă încet Tudor.</p>
                  <p rend="justify">—  Tot ce se poate…  dădu din umeri Pârvu Uşurelu. Mai bine să tăcem!</p>
                  <p rend="justify">Răbdarea însă are o margine şi în cele din urmă izbucniră cu toţii în strigăte şi sudălmi, bătând cu pumnii în uşă. Degeaba însă, căci nimeni nu se ivi, de parcă s-ar fi aflat în pustiu şi nu în ograda unui conac boieresc. O ţinură aşa până la căderea serii şi când nu mai nădăjduiau vreo scăpare, se treziră în uşă cu însuşi jupân Timofte, cu capul plecat şi căciula în mână.</p>
                  <p rend="justify">—  Zăpăcitul de mine! se bătu el cu palma peste frunte. Mă rog frumos de iertare, că nu mi-am dat seama. Când am plecat, unul din slujitori a tras zăvorul fără să-mi spună, dar nici el n-a ştiut că era cineva înăuntru. Eu a trebuit să dau o fugă până-n pădure, unde s-au tăiat nişte lingurari şi, iacă, m-am făcut de ruşine în faţa domniilor-voastre.</p>
                  <p rend="justify">—  Ne facem că uităm, jupâne, răspunse ţepos căpitanul. Numai că noi ne-am cam săturat de găzduirea ce ne-ai dat şi vrem să plecăm pe dată. Nădăjduiesc să nu fi păţit şi caii noştri acelaşi pocinog…</p>
                  <p rend="justify">—  Aracan de mine! se tângui Timofte. Dar cum să plecaţi asupra nopţii? De află boierul ce-am făcut, mă jupoaie. Fie-vă milă şi nu plecaţi, că iacă, la plecare eu poruncit-am o masă pentru domniile-voastre, şi acuma este gata pusă. Din suflet vă rog să poftiţi în odaia cea mare, ca să vă ospătaţi şi să uitaţi.</p>
                  <p rend="justify">— A venit stăpânul? întrebă Rafailă.</p>
                  <p rend="justify">—  Încă nu, dar va sosi chiar într-o zi-două, şi tare s-ar mai bucura să vă aibă de oaspeţi.</p>
                  <p rend="justify">—  Nu văd pentru ce? se nedumeri Pârvu. Dar ia spune, jupân-Timofte, uşa de la odaia unde ne pofteşti…  are zăvor?</p>
                  <p rend="justify">—  Păcatele mele! Nu mă iertaţi, văd eu bine. Să fiţi însă fără teamă, că am să rămân şi eu cu domniile-voastre.</p>
                  <p rend="justify">—  Dacă-i aşa, eu zic să mergem, se zori călugărul, simţind un gol în foale.</p>
                  <p rend="justify">Căpitanul Pârvu mai stătu la îndoială, dar cum vremea nu se schimbase, ba se arăta a fi şi mai câinoasă, hotărî în tăcere să primească ospeţia vătafului şi fu cel dintâi care păşi în curte.</p>
                  <p rend="justify">— Să mergem! Oricum, n-avem cum pleca mai departe, mormăi el ca pentru sine.</p>
                  <p rend="justify">Pe drum îşi zise că năucul de Timofte poate să nu fi minţit şi să se fi luat cu altele, iar după ce se aşezară cu toţii la masă în jurul bucatelor aburinde, părerea tuturora începu a se schimba. Dacă i-ar mai fi zăvorit acuma şi o lună, asemenea bunătăţi meritau o jertfă pe potriva lor! Curând începură a se bate lupii la gura lor şi aproape că şi uitară cele pătimite, ba se rugau de vătaf să nu pedepsească sluga aceea care trăsese zăvorul, căci altfel n-ar mai fi avut parte de un asemenea ospăţ.</p>
                  <p rend="justify">—  Nu-i cunoaşteţi pe moldoveni! se fuduli Timofte ciocnind ulcea după ulcea cu fiecare. Cât pe ce să mă fac de ruşine că n-am ştiut să-mi omenesc oaspeţii.</p>
                  <p rend="justify">—  Lasă, jupân-Timofte, că te-am iertat, râgâi cuviosul Rafailă plin de unsoare până la urechi, dar şi de voie bună, căci de multă vreme nu se mai ospătase atât de îmbelşugat.</p>
                  <p rend="justify">Chiar şi căpitanul Pârvu, care voia să se ţină mai băţos, se înmuie de tot când sosiră faimoasele plăcinte „poale-n brâu”, scoase chiar atunci din cuptor. S-a pierdut pe dată măsura pocalelor de vin şi după miezul nopţii Tudor Ghioală fu cel dintâi care se prăvăli sub masă, urmat la scurtă vreme de Lixandru. Căpitanul îşi propti fruntea într-o strachină şi începu a sforăi, trecând în lumea viselor, doar călugărul cu Timofte se dovediră cei mai de virtute la băutură.</p>
                  <p rend="justify">—  Ia, frate, îl îndemna cuviosul, de parcă el ar fi fost gazda. Gustă din sângele Domnului, care-i ca untdelemnul de candelă. Am să mă rog la Maica Preacurată să te aibă în vedere când ai să ajungi la poarta raiului, fiindcă numai acolo ţi-i locul.</p>
                  <p rend="justify">—  Aşa suntem noi, oamenii „însemnaţi de Dumnezeu”, şi nu cum spun clevetitorii, că de flacăra iadului.</p>
                  <p rend="justify">—  De lumina cerească a raiului, fiule, căscă Rafailă, dând cel dintâi semn de osteneală. Suntem luminoooşi…</p>
                  <p rend="justify">Timofte însă nu-l lăsă, ci trecându-i mâna pe după gât se apucă să behăie, crezând în sinea lui că dă glas celei mai frumoase cântări. Pe dată şi călugărul îşi reveni şi începu a-i ţine isonul.</p>
                  <p rend="justify">—  Şi chiar mergeţi la măria-sa? întrebă aşa, într-o doară, vătaful, oprindu-se din lălăit.</p>
                  <p rend="justify">Rafailă îl privi buimac şi încuviinţă din cap.</p>
                  <p rend="justify">— Întocmai!</p>
                  <p rend="justify">—  Cu un răvaş de seamă, ori cu vreo solie? iscodi gazda.</p>
                  <p rend="justify">—  Da’ de unde! Suntem în slujba domniei, căscă din nou monahul. Ce-o fi să fie, vom vedea…</p>
                  <p rend="justify">—  Adică ai auzit şi cuvioşia-ta că s-ar mazili Vodă?</p>
                  <p rend="justify">Ca prin farmec, lui Rafailă îi sări somnul şi holbă ochii către Timofte.</p>
                  <p rend="justify">— Cuuum?! Cine zice?</p>
                  <p rend="justify">—  Eee! Am zis şi eu într-o doară. Sfinţia-ta vei fi ştiind mai multe, că nu degeaba luaşi drumul Iaşilor, rânji Timofte. Iar oştenii ăştia, adică, de pomană bat calea pe ocolite?</p>
                  <p rend="justify">Rafailă simţi cum i se înceţoşează privirea şi nici nu fu în stare să întrebe măcar de unde ştia vătaful cum călătorea ei. Ceva însă era la mijloc, iar vorbele acestuia îi întăriră bănuiala mai veche.</p>
                  <p rend="justify">—  Nu ştiu ce mă face a crede că te-ai lipit pe drum de ei şi habar n-ai ce învârt aceşti ortaci ai cuvioşiei-tale. Nu cumva să te tragă pe sfoară. Dacă eşti în slujba domniei…</p>
                  <p rend="justify">—  Doamne fereşte! se apără cuviosul. Ei mi-au zis! Eu însă aş intra şi în slujba Satanei, piei-i-ar sămânţa, numai să-mi mai îndulcesc viaţa, că tare mă saturai de post şi rugăciune.</p>
                  <p rend="justify">Nu băgă de seamă zâmbetul de mulţumire al gazdei, după cum nici nu văzuse că roşcovanul vătaf numai se prefăcuse a bea cot la cot cu ei, îndemnându-i mai mult cu vorba. Osteneala drumului şi aburul beţiei l-au doborât şi pe călugăr, dar când să pună capul pe masă, Timofte îl zgâlţâi de umeri.</p>
                  <p rend="justify">—  Nu aşa! Hai să te duc într-un iatac, să te întinzi pe un pat ca lumea. Ceilalţi s-or culca în altă parte, dar domnia-ta, ca faţă bisericească, ai să dormi singur.</p>
                  <p rend="justify">—  Ca să mă strângi de gât…  mormăi Rafailă.</p>
                  <p rend="justify">—  Vai de mine, părinte, dar ce vorbă-i asta? Aşa am socotit că se cade, dar dacă nu vrei…</p>
                  <p rend="justify">Călugărul însă nu-i mai răspunse şi putea să-l fi dus şi-n braţele lui Scaraoţchi, tot una-i era, într-atât de adormit căzuse. Cu toate acestea îşi încleştase mâinile pe desagă şi nu o lepădă nici când fu târât la culcare de către doi argaţi.</p>
                  <p rend="justify">Cum se trezi din somn, prima lui grijă fu să-şi controleze odoarele şi băgă mâna îngrijorat în traistă. Se linişti îndată simţindu-le la locul lor. „Dacă ar fi fost iscoditori, puteau să-mi golească toată desaga, fiindcă şi un buştean s-ar fi putut tăia pe mine fără să mă trezesc. O fi cumsecade, Timofte ăsta, şi noi îl bănuiam degeaba”, îşi zise el în gând. Dar zărind zăbrelele de la fereastră îi veni în minte chilioara din curte şi un cuţit îi sfredeli inima. „De data asta m-a zăvorit numai pe mine, ticălosul”, spuse el cu glas tare şi se repezi la uşă. De cum o deschise, dădu nas în nas cu o slujnicuţă, care se sperie grozav când îl văzu dând năvală afară în izmene şi cămaşă.</p>
                  <p rend="justify">—  Sfinţia-ta… se fâstâci slujnica. A zis… a zis jupân-Timofte că să mergi să mănânci tot acolo. Te aşteaptă!</p>
                  <p rend="justify">Călugărul încuviinţă descumpănit, nevenindu-i a crede. E drept că simţea o baniţă de plumb în loc de cap şi bună ar fi fost o acritură. Apucă grăbit desaga, după ce-şi puse rasa pe el, şi se luă după fetişcana care-l aşteptase ca să-i arate drumul.</p>
                  <p rend="justify">—  Ia de bea nişte zeamă de curechi, cuvioase, îl îmbie vătaful. Te scoală şi din morţi.</p>
                  <p rend="justify">—  Dar tovarăşii mei mai trag la aghioase? Nu-i văd! se nedumeri Rafailă, apucând oala cu moare.</p>
                  <p rend="justify">—  Să fii matale sănătos, tăicuţă, rânji Timofte. S-au dovedit a fi mai vrednici ca noi, dar nici n-au băut atâta. S-au trezit în zori şi duşi au fost. Eu nu i-am mai văzut, dar mi-au spus slugile că au întrebat şi de sfinţia-ta, ba au vrut să te care cu ei, adormit cum erai, dar până la urmă s-au răzgândit. Ţi-au lăsat vorbă că ştii unde să-i cauţi la Iaşi.</p>
                  <p rend="justify">Era o minciună sfruntată şi Rafailă şi-a dat seama pe dată, dar s-a prefăcut a-l crede.</p>
                  <p rend="justify">—  Da, aveam o înţelegere cu ei, mormăi el. Ce să le fac? Dădu pe gât şi rămăşiţa de zeamă de varză, udându-şi barba şi mustăţile, şi parcă se simţi mai înviorat. Ba îi veni şi pofta de mâncare, spre marea bucurie a gazdei. Oricum, călugărul îşi puse în gând să nu se mai lase îmbătat.</p>
                  <p rend="justify">Apoi se dădură în vorbă şi vătaful îi spuse, printre altele, că boierul încă nu venise, dumnealui mai avea moşii prin ţinutul Horincei, ba chiar şi prin al Cârligăturei, dar cel mai mult îi plăcea să se odihnească aici, aşa că se va înapoia negreşit. Se bucura de mare fală, vel-vornicul, în ţara Moldovei, căci tare-şi îndrăgea pământul străbunilor săi şi nu-i suferea pe păgâni. Din astă pricină era în mare trecere în ochii Movileştilor, fie boieri veliţi, fie voievozi. Acuma, că venise domnia lui Radu-vodă Mihnea, se trăsese de la divan, fiindcă prea erau la mare cinste turcii la curtea din Iaşi. Aşteptau şi zile mai bune, că doar aşa era de când lumea.</p>
                  <p rend="justify">Toate acestea le aflase Rafailă fără să fi vrut să-l iscodească, ba mai mult, vicleanul vătaf parcă i le spunea anume. Îl lăsă în pace şi când i se păru că isprăvise vorba, spuse şi el domol:</p>
                  <p rend="justify">—  Apăi, am să mă pregătesc şi cu de drum, că mi-o fi de-ajuns.</p>
                  <p rend="justify">—  Vai de mine! sări Timofte. Aşa de curând? Eu ziceam ca măcar sfinţia-ta să dai faţă cu stăpânul, că nu se face să-i mâncaţi pâinea şi să nu-i mulţumiţi. Acum, că ţi-au plecat şi tovarăşii…</p>
                  <p rend="justify">—  Ai să-i spui domnia-ta că ne închinăm cu plecăciune pentru găzduire şi că m-oi ruga pentru sufletul…</p>
                  <p rend="justify">—  Nici vorbă…</p>
                  <p rend="justify">—  Doar n-ai să mă ţii în ospeţie cu de-a sila? se înfurie călugărul.</p>
                  <p rend="justify">—  Departe de mine asemenea gând, făcu pe supăratul Timofte. Numai că ce-am să păţesc eu de la boier…  vai de capul meu. Măcar o zi-două să mai fi rămas, că trebuie să sosească.</p>
                  <p rend="justify">Rafailă stătu o vreme pe gânduri. Nu ştia dacă ar fi putut să plece chiar aşa după cum i-ar fi fost voia, şi roşcovanul vătaf o ţinea întruna să mai rămână. Socoti nimerit să se prefacă a primi şi, când i-ar veni la socoteală, să şteargă putina pe nevăzute.</p>
                  <p rend="justify">—  De, taică, făcu el ca şi cum s-ar fi aflat în cumpănă. Nu prea îmi vine la socoteală să rămân fără prietenii mei… şi pe capul domniei-tale.</p>
                  <p rend="justify">—  De asta să n-ai nici o grijă şi să te simţi ca acasă, căci boierul e ca pâinea lui Dumnezeu cu oamenii cumsecade. Poate că te aciuezi pe lângă dumnealui…  dar ce spun eu prostii? Sfinţia-ta eşti în slujba domniei…</p>
                  <p rend="justify">Rafailă îi dădu pace s-o ţină pe-a lui, dar gândul că s-ar putea lipi de un boier atât de puternic ca vel-vornicul îi sfredeli mintea, mai ales că i-ar fi rămas lui toate odoarele monastirii. Aşa se face că se hotărî să-l aştepte pe stăpân până s-o întoarce.</p>
                  <p rend="justify">Într-una din zile dădu peste un rob ţigan, pe nume Barabulea, de felul lui de prin Muntenia. Poate că de dorul meleagurilor părăsite se opri cu el în vorbă, ori poate că însuşi robul îi căutase calea, n-ar fi putut spune.</p>
                  <p rend="justify">—  Săru’ mâna, taică-părinte, şi blagosloveşte! zise Barabulea cu umilinţă.</p>
                  <p rend="justify">— Domnul, taică!</p>
                  <p rend="justify">—  Aflat-am, sfinţia-ta, că eşti de prin părţile noastre rumâneşti şi mă încumetai să-ţi aţin calea.</p>
                  <p rend="justify">—  Da’ de unde eşti, bagagladină?</p>
                  <p rend="justify">—  Din Romanaţi, pupaţi-aş tălpile matale. Dă unde să fiu?</p>
                  <p rend="justify">— Atunci cum de te-ai rătăcit p-aici?</p>
                  <p rend="justify">—  M-a vândut boieru, că tare i-a mai plăcut stăpânului meu să mă auză cântând la scripcă. De fapt mă vându jupâneasa, că se înspăimântase de patima beţiei în care dăduse dumnealui, cluceru…</p>
                  <p rend="justify">—  Dar cine ţi-era stăpân?</p>
                  <p rend="justify">—  Cum cine? Nu-ţi zisei? Dumnealui clucer-Strâmbeanu.</p>
                  <p rend="justify">—  Măi cioroiule, tu îţi baţi joc de mine! Cum vine asta că te-a vândut fiindcă-i plăcea cum cânţi?</p>
                  <p rend="justify">—  Apăi că asta-i, sfinţia-ta, dacă nu mă laşi să-ţi spui?! Mă dădu jupâneasa că zicea că boieru se îmbăta din pricina mea, că mă punea să-i cânt de inimă albastră. Da’ nu-i drept, că se matolea fiindcă boieroaica era cu vreo patru ani mai mare ca dumnealui şi coconita Elenca tare-i mai făcea ochi dulci, când se uita după ea…</p>
                  <p rend="justify">—  Bată-te să te bată de netot, că nimic nu înţelesei din tot ce mi-ai boscorodit până acum. Mi se pare că erai bun de încurcat omul la băutură, nu-i aşa?</p>
                  <p rend="justify">—  Ba chiar! se bucură Barabulea, arătându-şi dinţii.</p>
                  <p rend="justify">—  Da’ stăpânu-tău de azi, te lasă să cânţi?</p>
                  <p rend="justify">—  Cum de nu, însă n-am decât o cobză, că scripca mea cea bună mi-a spart-o clucereasa de cap. Mă aţin şi eu cum pot, până oi face rost de bani pentru alta, oftă mâhnit robul.</p>
                  <p rend="justify">—  Nu cumva socoţi că eu aş putea să-ţi dau bani pentru aşa ceva? Fugi încolo, că-s sărac!</p>
                  <p rend="justify">—  Ba zău, chiar…  gândeam că de ţi-oi da o veste…  tare ai să te mai bucuri şi poate mi-i ajuta să-mi cumpăr scula de la Vasile Brabete.</p>
                  <p rend="justify">—  Şi ăsta cine mai e?…  de ce te-ntreb eu, că o fi tot vreo baragladină, ca şi tine. Spuneai de o veste, dă-i drumul!</p>
                  <p rend="justify">—  Iacă, eu tot am să-ţi spui, mânca-ţi-aş pomenili de le capeţi!</p>
                  <p rend="justify">—  Ai crăpa de foame, ţigane, râse Rafailă, căci eu nu capăt aşa ceva. Zi-i mai bine ce ai de spus!</p>
                  <p rend="justify">—  Zic! Na, că zic! N-aţi venitără acilea patru inşi?</p>
                  <p rend="justify">—  Ba da, dar ceilalţi au plecat şi m-au lăsat zălog, răspunse Rafailă într-o doară, bănuind că avea să afle o taină.</p>
                  <p rend="justify">—  Au plecat pă dracu…  Doamne iartă, taică-părinte, că mă luă gura pe dinainte. Au fost legaţi cobză şi duşi la alt trup de moşie a boierului, da’ nu ştiu ce gânduri are cu ei. Să nu mă spui, rogu-te, că mă jugăneşte păgânu de Timofte.</p>
                  <p rend="justify">—  De unde ştii tu astea, măi ţigane?</p>
                  <p rend="justify">—  Auzi vorbă! Păi dacă-i văzui cu ochii mei?… Chiar a doua zi după ce sosirăţi, erau legaţi ca berbecii, când îi duci la târg, şi pe de-asupra şi cu un căluş în gură.</p>
                  <p rend="justify">—  Şi zici că nu ştii unde i-o fi dus?</p>
                  <p rend="justify">—  Mă jur! Că ce, nu ţi-aş spune?</p>
                  <p rend="justify">—  Bine măi, Hazdrabuleo, că parcă aşa ziseşi că te amă…</p>
                  <p rend="justify">—  Barabulea, de nu ţi-i cu supărare părinţele, că eu nu-ţi spusei, dar aşa vei fi aflat sfinţia-ta. Ai mei d-acasă îmi mai zic şi Gheorghiţă, adăugă el de parcă s-ar fi ruşinat.</p>
                  <p rend="justify">—  Bine, bre! Am să fac un târg cu tine. Dacă afli unde-s închişi prietenii mei şi dibăceşti ce gânduri au ăştia cu mine, te fac cu scripcă.</p>
                  <p rend="justify">—  Haoleo, părinţele! D-apăi cum să nu mă-nvoiesc? Îndată ce s-o putea îţi dau de ştire, numai banii de scripcă să-i ai pregătiţi, că vrea o juma’ de zlot tâlharul…</p>
                  <p rend="justify">Călugărul abia se putu descotorosi de pupăturile de mână ale ţiganului, care nu mai ştia cum să-şi arate bucuria. Îl bătea gândul să-i cumpere râvnita scripcă, însă după ce l-o face iscoada lui la curtea boierului Bucioc, dacă se va hotărî să rămână acolo barem o bucată de vreme, altminteri să-şi pună pofta în cui tuciuriul.</p>
                  <p rend="justify">Cu toate acestea zilele se scurgeau şi Rafailă căuta zadarnic să mai dea ochii cu Barabulea, care parcă intrase în pământ. Dacă întreba pe la sălaşurile robilor, aceştia dădeau din umeri, zicând că trebuia să fie pe undeva prin apropiere, dar unde anume, habar n-aveau. „O fi luat urma căpitanului Pârvu, ca să-mi poată da de veste, de nu cumva se va fi aflat de înţelegerea noastră şi l-au legat şi pe el”, se frământa Rafailă, mai cu seamă că nici boierul nu se grăbea să se arate.</p>
                  <p rend="justify">Vremea trecu pe nesimţite şi după „vara sfinţilor apostoli” se aşternu o iarnă cumplită, de credeai că voia să acopere toate aşezările omeneşti sub troienile ei. De la sălaşuri, numai fumurile mai arătau că suflarea de sub nămeţi mai era încă în viaţă. Rafailă îşi cam luase gândul că avea să mai plece undeva asupra iernii, dar nici la stăpânul casei nu se mai aştepta să-l cheme, aşa că fu destul de uluit când Timofte îi dădu de ştire că trebuie i se înfăţişeze.</p>
                  <p rend="justify">—  A venit? întrebă el, parcă puţin înfricoşat.</p>
                  <p rend="justify">— Îhî! răspunse scurt vătaful.</p>
                  <p rend="justify">Curând însă îşi veni în firea lui obişnuită şi se închină cu smerenie în faţa velitului boier. Printre genele lui albicioase privirea iscoditoare îi dădu de ştire că avea să fie tare greu de înfruntat măreţul om ce-l mătura la rându-i. Era voinic şi cu barba până la brâu, dar tare frumos pieptănată. Ochii lui te străfulgerau de sub sprâncenele stufoase şi împreunate deasupra nasului. Nu avea pe el decât un cojocel de miel fără mâneci, lăsând să i se vadă cămaşa de cânepă groasă, iar în picioare nişte iminei cusuţi cu aur.</p>
                  <p rend="justify">—  Şezi, cuvioase, şi ia aminte la cele ce-ţi voi spune! porunci stăpânul, fără a-i da răgaz să întrebe el ceva.</p>
                  <p rend="justify">Deşi Rafailă nu se pierdea cu una cu două în faţa cuiva, de astă-dată se simţi cam stingherit şi abia cuteză să se aşeze pe o margine de scaun.</p>
                  <p rend="justify">—  Am cumpănit în fel şi chip dacă să mă încred în tine au ba, cuvioase Sarsailă, începu boierul cu voce domoală.</p>
                  <p rend="justify">Auzindu-şi porecla în gura vel-vornicului, Rafailă simţi un fior de gheaţă prin şira spinării şi se crezu pierdut. Cine ştie cum va fi aflat despre isprăvile de la Ot Menedec şi cu asta i se năruiau toate visele, dar mai ales gândul îi fugi la desaga lui cu odoarele monastirii. Rămase însă cu totul înmărmurit când boierul urmă:</p>
                  <p rend="justify">—  Gurile rele spun că tu ai fi spart sfântul lăcaş care te-a adăpostit o vreme prin ţara Buzaielor… Eh! Nu despre asta vreau să-ţi vorbesc, nu-mi pasă ce vei face cu ce-ai furat, dar să te dai pe brazdă de acum încolo!</p>
                  <p rend="justify">—  Cinstite vel-vornice…  Încercă Rafailă să deschidă gura, dar Bucioc nu-i îngădui.</p>
                  <p rend="justify">—  Să nu-mi spui că eşti nevinovat, că nu te cred. Iar de vreme ce i-ai făgăduit scripcă lui Barabulea, înseamnă că ai ceva parale…</p>
                  <p rend="justify">—  Ticălosul de ţigan…  m-a vândut! mormăi călugărul în barbă.</p>
                  <p rend="justify">Boierul însă îl auzi:</p>
                  <p rend="justify">—  Nu cumva să te legi de el, că pe urmă ai de-a face cu mine! El îi singurul care a scăpat din prăpădul de la Ot Menedec, dar nu ca să-mi povestească isprăvile tale am dat eu bani buni pe el. Asta-i altă socoteală! Mie să-mi spui ce căutaţi voi, cei patru, la Iaşi?</p>
                  <p rend="justify">—  Eu nimic…</p>
                  <p rend="justify">—  Dar ceilalţi?</p>
                  <p rend="justify">—  Habar n-am! Mă jur…</p>
                  <p rend="justify">—  Sarsailă, să nu-mi umbli cu şoalda! Ai zis că vrei să intri în slujba mea, aşa că trebuie să-mi spui tot ce ştii, altfel te belesc ca pe iepuri. Cu mine nu-ţi merge. Ce răvaş duceaţi? Ori poate numai din gură trebuia să-i spuneţi ceva lui Vodă?</p>
                  <p rend="justify">—  Nu ştiu nimic, mărite stăpân, se căina călugărul şi boierul îşi dădu seama că spunea adevărul.</p>
                  <p rend="justify">— Să zicem! Te-ai lipit de ei întâmplător?</p>
                  <p rend="justify">— Întocmai.</p>
                  <p rend="justify">—  Şi nu i-ai auzit vorbind despre ceva de taină… de scopul călătoriei lor la Iaşi?</p>
                  <p rend="justify">— Drept să spun, nu!</p>
                  <p rend="justify">—  Ascultă-mă bine, Sarsailă, şi bagă-ţi bine în cap! Dacă vrei să mă slujeşti, va trebui să faci tot ce-ţi poruncesc, fără crâcnire. Te voi umple de bani, ba chiar şi niscaiva ranguri am să-ţi ofer, dar să nu încerci să mă-nşeli…</p>
                  <p rend="justify">—  Mă jur…</p>
                  <p rend="justify">—  Lasă jurămintele, care în gura ta n-au nici un preţ. Te ştiu cine eşti şi tocmai pentru aceea am trebuinţă de un mare ticălos, care să-mi împlinească gândul.</p>
                  <p rend="justify">— Mă supun! răspunse hotărât călugărul.</p>
                  <p rend="justify">—  Atunci îi bine! Ascultă! Odoarele pe care le-ai furat o să le duci lui Vodă, împreună cu ceilalţi trei tovarăşi de drum ce i-ai avut. I-am ţinut închişi până acum, dar tu ai să-i faci, să scape, ca să capete şi mai mare încredere în tine. Îi vei trage de limbă ca să aflii cât mai multe, căci ai să fugi împreună cu ei la Iaşi. Odată ajuns acolo ai să te bagi sub pielea lui Vodă, care se va bucura de aurăria ce i-o vei duce. Să te ţii în preajma lui şi, dacă se va întâmpla cumva ca hotarul ţării de la miazănoapte să fie călcat de vreun podgheaz ce ar aduce un nou voievod, să nu scapi prilejul să-i înfigi lui Vodă un cuţit în spate.</p>
                  <p rend="justify">—  Vai de mine! se îngrozi călugărul. Nu zic că n-am ucis, dar cu cap încoronat şi uns cu sfântul mir?!</p>
                  <p rend="justify">—  Lasă, cuvioase, că tot n-ajungi tu în rai, dar faci un bine ţării Moldovei, scăpând-o de o slugă a turcilor. Pe urmă are să fie bine şi de tine.</p>
                  <p rend="justify">Rafailă nu era pătruns de asemenea gânduri înălţătoare, însă nu scăpă ocazia să întrebe pe şleau:</p>
                  <p rend="justify">—  Ce-am să primesc şi cât anume? Bucioc îi aruncă o privire sfredelitoare.</p>
                  <p rend="justify">—  Aşa mai vii de-acasă, cuvioase. Oricum ai să capeţi mai degrabă gologani decât ranguri bisericeşti, după cum am aflat că ai râvni. De ce-i în desagă să nu te atingi, că am să-ţi dau eu nişte pungi.</p>
                  <p rend="justify">—  Atunci îi bine…  Totuşi eu zic să nu mă arăt aşa deodată, ci aş băga mai înainte o iscoadă să afle ce gândesc cei trei oşteni despre mine.</p>
                  <p rend="justify">—  Eşti slobod să faci cum vrei, căci ştiu că te pricepi la tot felul de drăcovenii.</p>
                  <p rend="justify">—  Să îngăduie măria-ta să mă ajute chiar ţiganul acela…</p>
                  <p rend="justify">—  Nu care cumva să-i faci ceva, că am trebuinţă de el şi în afară de asta cântă dumnezeieşte la scripcă. Ia pe altul!</p>
                  <p rend="justify">—  Numai pe el îl vreau! Am să-i dau vreo două scatoalce şi-l iert. Mă jur!</p>
                  <p rend="justify">Îi spuse apoi boierului tot ce avea el în gând şi până la urmă Bucioc îi dădu încuviinţarea să se slujească de Barabulea. Iar când primi pungile cu bani, sărută cu smerenie mâna stăpânului şi ieşi din încăpere cu spatele înainte.</p>
                  <p rend="justify">Trecură sărbătorile Crăciunului, ba chiar şi sfânta Bobotează, dar Rafailă nu se prea dădea drumului, căci boierul îi dăduse răgaz să se pregătească pe-ndelete. De fapt nu se prea îndura să se desprindă de la căldurică şi mâncare bună.</p>
                  <p rend="justify">Peste Barabulea dăduse la câteva zile după ce vorbise cu boierul. Era încotoşmpnat într-un cojoc şi, de cum îl zări pe călugăr, îngenunche în faţa lui punându-i spinarea la îndemână.</p>
                  <p rend="justify">—  Na, dă! Pupa-ţi-aş tălpile matale, părinţele. Dă, dacă asta ţi-i voia şi nu ţi-i milă de un pârlit ca mine.</p>
                  <p rend="justify">Lui Rafailă nu-i fu greu să-şi dea seama că boierul fusese cel care poruncise robului să se lase bătut, iar felul cum fusese întâmpinat îl făcu să-i mai scadă mânia împotriva lui.</p>
                  <p rend="justify">— Lasă pe la vară, măi Hazdrabuleo, că acum ai prea multe cojoace! râse cuviosul.</p>
                  <p rend="justify">—  Ba acuma, taică-părinte, că ce poţi face azi nu-i de lăsat pe mâine! se împotrivi robul. Apoi până la vară, cine ştie ce-ţi mai vine să adaugi la ciomege şi-mi schilăveşti bunătate de ciolane. Hai, dă acu!</p>
                  <p rend="justify">Îi plăcu lui Rafailă felul de a fi al ţiganului şi nu se putu ţine să nu râdă cu poftă.</p>
                  <p rend="justify">—  Ei, bine! Iacă, te iert pentru totdeauna, afurisitule, numai să nu mă mai minţi niciodată…</p>
                  <p rend="justify">—  Săru’ dreapta, părintele, cum să te minţ eu chiar pe sfinţia-ta?</p>
                  <p rend="justify">—  Hai, să lăsăm asta! Trebuie să stăm de vorbă în taină, că avem a pune ţara la cale.</p>
                  <p rend="justify">—  Îndată, îndată…  Numai să-mi scoţ bulendrele de pe mine, că mă-năbuş.</p>
                  <p rend="justify">Văzându-l câte boarfe îşi pusese pe dedesubt, cuviosul se înveseli de-a binelea.</p>
                  <p rend="justify">—  Ptiu, bată-te să te bată de pezevenchi! D-aia voiai să te ciomăgesc acum? Eşti dat naibii, măi Barabulă, n-am ce zice.</p>
                  <p rend="justify">—  Barabulea! Să nu uiţi, sfinţia-ta, că faci păcat de-mi schimonoseşti numele.</p>
                  <p rend="justify">—  Uite ce e, măi…  omule! Mi-ar trebui o fetişcană isteaţă, ca s-o facem iscoadă. Are să capete o frumoasă răsplată.</p>
                  <p rend="justify">—  Ca mine, scripcă…</p>
                  <p rend="justify">—  Pentru ce ţi-aş fi luat-o, cioroi blestemat? Pentru că m-ai amăgit cu balivernele tale, în vreme ce tu trebuia să mă recunoşti ca fiind de la Ot Menedec? Auzi la el! Mai vrea şi plată.</p>
                  <p rend="justify">—  N-am avut încotro, mă jur! Da’ de-acum înainte, să n-am parte de ce-i pofti matale de nu ţi-oi fi pe plac, zău!</p>
                  <p rend="justify">— Las-o baltă, că mă mânii!</p>
                  <p rend="justify">— O las!</p>
                  <p rend="justify">—  Spuneam de o slujnicuţă dezgheţată…</p>
                  <p rend="justify">— Păi, mai ceva ca Tilinca mea, alta nici că se află.</p>
                  <p rend="justify">—  Ţi-o fi vreo rubedenie?</p>
                  <p rend="justify">— Fata mea.</p>
                  <p rend="justify">— Tânără?</p>
                  <p rend="justify">—  Nu aşa ziseşi? Ce-i drept, îi cam trecută de vreo douăzeci de primăveri, da-i frumoasă, coz!</p>
                  <p rend="justify">—  Minte să aibă, nu frumuseţe, fiindcă am să-i acopăr faţa, s-o dăm drept roabă tătăroaică. Ea să se prefacă a nu le cunoaşte graiul, ca să poată trage cu urechea la ce-o auzi.</p>
                  <p rend="justify">—  Haoleo, nu se poate!</p>
                  <p rend="justify">— De ce!</p>
                  <p rend="justify">—  Dacă îi ascunzi obrazul şi o mai faci şi păgână, au s-o frigă dracii pe lumea cealaltă, şi ea, săraca, e botezată creştineşte…</p>
                  <p rend="justify">Rafailă zâmbi.</p>
                  <p rend="justify">—  Cu atât mai bine! Are să-şi rupă colţii dracul dacă o muşca din ea.</p>
                  <p rend="justify">—  Aşa crezi? Dar dacă i-o plăcea, n-are să mai vrea şi altele?…  şi eu am o puzderie de fete, că le-am pierdut socoteala. Să le ia şi pe ele?</p>
                  <p rend="justify">—  Zii mai bine că ţi-e teamă să nu-i terfelească cinstea vreunul dintre tovarăşii mei, căci printre ei am de gând s-o trimit.</p>
                  <p rend="justify">—  Dă-o-ncolo, că tot nu se vede cinstea de sub bulendre! Însă, dacă s-o da drept păgână, face mare păcat, şi fără scăpare. De vrei, mă îmbrac eu muiereşte şi mă acopăr la faţă…</p>
                  <p rend="justify">—  Vorbeşti prostii, Barabuleo! Mai bine s-o trimiţi pe Tilincuţa asta, de care zici, să văd şi eu ce-i poate capul.</p>
               </div>
               <div type="div3">
                  <head>VICLENIE ÎMPOTRIVA VICLENIEI.</head>
                  <p rend="justify">ABIA SE USCASE ŢARINA PE MORMÂNTUL BARONULUI NADAY şi lacrimile de pe obrazul alteţei-sale, că la cetatea Bălgradului se ivi un călăreţ care nu cruţase coastele bidiviului său, judecând după spuma de sub şa ori aburii ce ieşeau din pielea sărmanului cal.</p>
                  <p rend="justify">De la mai-marele gărzii fu trimis întâi la contele Ugrai, nefiind îngăduită intrarea la principe ca până atunci. În acest fel contele află că Marcu fusese prins şi întemniţat în castelul lui Teleki de la Uioara. Asemenea veste trebuia dusă neîntârziat prinţului, căci era bănuiala ca şi dalmatul să se fi aflat pe undeva prin Ardeal.</p>
                  <p rend="justify">—  Cum de nu se poate şti nimic despre Grazziani? se miră Bethlen.</p>
                  <p rend="justify">—  De la Sătmar i s-a pierdut orice urmă, alteţă.</p>
                  <p rend="justify">— Nu crezi că am putea să-i întindem o capcană, slobozindu-i prietenul?</p>
                  <p rend="justify">—  Nu cutez, înălţimea-voastră. Prea ne-au tras pe sfoară până acum. Nu cumva să-l pierdem şi pe bănăţean până la urmă, dacă-i dăm drumul. N-am să ascund însă unde se află olahul, şi nu se poate ca Grazziani să nu încerce să-l scape.</p>
                  <p rend="justify">—  Cred şi eu că din castelul de la Uioara cocoţat deasupra Mureşului, nici vulturii nu l-ar mai scoate.</p>
                  <p rend="justify">—  Tocmai de aceea mă gândesc să-l aduc la Galda. Nu ştiu pentru ce l-or fi amestecat şi pe Teleki…</p>
                  <p rend="justify">—  Nu-i cel care va fi soţul Iuliei? Fireşte că vicleana contesă Rozsnyai poate să aibă încredere în el. La Galda însă dalmatinul ar putea fi atras mai curând. Ai dreptate! Vezi tu cum faci…</p>
                  <p rend="justify">—  Socoteam să împânzesc pădurile din jurul Galdiei cu oşteni, ca să-l pot înfrunta pe Grazziani mai lesne.</p>
                  <p rend="justify">—  Ai putea chiar să-i iei pe toţi din Bălgrad, fiindcă tot vor trebui duşi la Deva şi de acolo spre Ungaria, în ajutorul lui Thurn, în Boemia.</p>
                  <p rend="justify">—  Pentru început, socot mai nimerit să mă duc singur să vorbesc cu Agnes, dacă îngăduie alteţa-voastră. Ba s-ar putea să-l fac pe bănăţean să se lepede de Grazziani şi…</p>
                  <p rend="justify">— Bucuros îl primesc în slujba domniei mele.</p>
                  <p rend="justify">Contele Ugrai avea mai multe moşii, dar slujindu-l pe principe era mai toată vremea la curte şi arareori ieşea din Bălgrad. De aceea întâlnirea de la Galda era ca un răgaz de odihnă, deşi ştia că n-avea s-o scoată lesne la capăt cu prietenul vicleanului Gaşpar Grazziani. Dalmaţianul trebuia prins, spre a nu mai unelti!</p>
                  <p rend="justify">Voios se aruncă în şa, după care în scurt timp dădu cotul la Sântimbru şi se pomeni în valea Mureşului. Apoi se îndepărtă de malul apei spre poalele Pietrei Craivei, munte ce părea a-l privi mânios de sub cuşma-i de omăt. „Pe aici vor fi trecut şi legionarii romani, care au străbătut aceleaşi drumuri…” îşi zise Ugrai. Olahii ştiu că, din tată-n fiu, aceste locuri au fost ale străbunilor lor daci, şi poate că de aceea şi prinţul voia să-i ademenească încropind o nouă Dacie. Tot aşa se încumetase şi acel straşnic Mihai, pe care îl mai ţinea minte din vremea copilăriei.</p>
                  <p rend="justify">Călătoria se dovedi însă prea scurtă pentru gândurile contelui, care o luase cu mult înaintea slujitorului ce-l însoţea. Se trezi în curtea conacului, iar contesa îl primi într-o frumoasă odaie de la catul de deasupra. Acolo puteau vorbi în voie şi totodată aveau privire asupra împrejurimilor, dacă s-ar fi ivit vreun duşman.</p>
                  <p rend="justify">—  Te pomeneşti că în răstimp l-ai prins pe Grazziani?! zâmbi Ugrai, sărutând mâna întinsă de Agnes.</p>
                  <p rend="justify">—  Nădăjduiesc să nu mai fie mult până atunci, dragă Jeno, de vreme ce tu însuţi mi-ai venit în ajutor… Nici nu ştii ce bucurie îmi faci trecându-mi pragul!</p>
                  <p rend="justify">—  Asta înseamnă că ar trebui să mă pofteşti mai des.</p>
                  <p rend="justify">—  Cu dragă inimă. Atât tu cât şi principele sunteţi oricând bineveniţi şi nu trebuie să vă chem eu. De altfel, dacă n-ar fi fost dorinţa ta de a-l prinde pe Grazziani…</p>
                  <p rend="justify">— A mea?! Nu a ta?</p>
                  <p rend="justify">—  A… alteţei-sale, bâgui Agnes, încercând să zâmbească spre a pune capăt unei amintiri neplăcute.</p>
                  <p rend="justify">Ugrai pricepu la rândul său şi îşi plecă fruntea, în timp ce gazda strigă slujnicei să aducă cele pregătite pentru oaspete.</p>
                  <p rend="justify">—  Se vede că eram aşteptat, judecând după belşugul de pe masă.</p>
                  <p rend="justify">—  Încerc să te fac a crede că eşti la masa alteţei-sale…</p>
                  <p rend="justify">—  Din păcate aceea este cu mult mai sărăcăcioasă, iar eu stau şi privesc, aici nu ştiu cum o să lupt de unul singur cu asemenea bunătăţi.</p>
                  <p rend="justify">—  Te voi ajuta şi eu!</p>
                  <p rend="justify">—  Ca de obicei, eşti de două ori generoasă…</p>
                  <p rend="justify">Toată vremea cât se ospătară vorbiră mai cu seamă de prinderea bănăţeanului, care le încurcase de atâtea ori socotelile în favoarea dalmatinului.</p>
                  <p rend="justify">—  Capcana a fost Iulia, zise Agnes. Ştii că acest Marcu se îndrăgostise prosteşte de ea, iar gâsculiţa noastră îl plăcuse de asemenea şi…</p>
                  <p rend="justify">—  Mă rog, făcu Ugrai, în semn că înţelesese idila dintre cei doi, dar pe care o socotea mai curând o toană trecătoare.</p>
                  <p rend="justify">—  Tot aşa-mi ziceam şi eu, însă ea o ţinea una şi bună că se mărită cu olahul. Îi sucise mintea şi a ţinut-o aşa multă vreme. Ştii că nici la petrecerea aceea de la curte n-a vrut să vină cu mine, refuzând să mai ştie de altcineva, decât de Marcu al ei?</p>
                  <p rend="justify">— Îmi aduc aminte.</p>
                  <p rend="justify">—  Ei bine, când am văzut cum stăteau lucrurile, l-am poftit pe Teleki Imre să se hotărască s-o ia de nevastă şi să se ţină în preajma ei, că de nu aveam să caut pe altcineva. Nu era s-o las să facă o prostie, iar în ce-l priveşte pe conte, averea cea mare, precum şi faptul că erau vecini l-au făcut să nu se mai dezlipească de Micoşlaca.</p>
                  <p rend="justify">—  Câtă iscusinţă ai irosit din pricina acestui olah…</p>
                  <p rend="justify">—  Stai să vezi! Asta n-a fost nimic, îi luă vorba contesa. Am chemat apoi un ţăran de-al meu, de acelaşi neam cu Marcu, şi l-am trimis, aşa, ca din întâmplare, la ea, unde s-a dat drept ortac de-al bănăţeanului. Era şi normal ca Iulia să-l întrebe imediat despre drăguţul ei, dar a rămas eu gura căscată când a auzit că acesta s-ar fi însurat cu o mocană de-a lui, din Banat. Omul s-a jurat, că a fost de faţă la nuntă. Se-nţelege că pe urmă l-am pus pe popa lui să-l dezlege de minciună.</p>
                  <p rend="justify">—  Şi Iulia l-a crezut?</p>
                  <p rend="justify">—  Mai întâi a rămas buimacă dar mai pe urmă a început să-l descoase pe ţăranul meu în fel şi chip. Eu însă îl învăţasem ce să spună şi, cum nu e prost, i l-a ponegrit pe iubitul ei făcând-o mai să crape de necaz şi furie. Atunci a început să-l urască pe bănăţean, tot atât pe cât îl iubise mai înainte. Din când în când i-a mai zâmbit şi lui Imre…</p>
                  <p rend="justify">— Deci prin viclenie ai izbutit?</p>
                  <p rend="justify">—  Altminteri cum? Aşa însă, avem să jucăm la nunta Iuliei chiar în toamna asta, râse Agnes, sorbind din cupa cu vin chihlimbariu de Ighiu.</p>
                  <p rend="justify">—  Mă-ntreb ce va fi fost în sufletul ei când i s-a întors vechiul drăguţ?</p>
                  <p rend="justify">—  Mânie, ură, scârbă şi tot ce poate strânge un om amăgit, mai cu seamă că olahul venise cu mare tărăboi, făcând pe stăpânul, încât ea n-a mai văzut în el, decât un ţărănoi neobrăzat ce trebuia pedepsit cât mai aspru. Şi a făcut-o!</p>
                  <p rend="justify">Ugrai zâmbi şi dădu din cap când duse paharul la buze. Sorbi cu încetineală şi întrebă:</p>
                  <p rend="justify">—  Spune-mi, draga mea contesă, dacă ea ţi l-a dat pe tavă sau l-a luat Teleki de acolo? Nu cumva e gelos? Mă îndoiesc să-l lase nevătămat şi să-l aducă încoace, de nu cumva îi va fi făcut felul până acum…</p>
                  <p rend="justify">—  Fii pe pace, că Imre este foarte ascultător. De altfel eu i l-am dat pe olah, după ce venise cu doi însoţitori pe care Iulia i-a lăsat să plece. Mărturisesc că mi-a fost teamă ca nu cumva aceia să se ducă întins la Grazziani şi nebunul ar fi fost în stare să mă atace, dacă l-aş fi adus pe omul său de-a dreptul la Galda. Nici Teleki nu l-a cărat la el acasă, ci l-a dus la prietenul lui, Csaky Nandor, şi de acolo, printr-o hrubă, l-a trecut la Uioara.</p>
                  <p rend="justify">—  Pe sub Mureş?! se miră Ugrai. Din câte ştiu eu, printre castelele celor doi trece râul.</p>
                  <p rend="justify">—  Întocmai, dar nimeni nu mai are ştire de asta.</p>
                  <p rend="justify">—  Nu-i rău de ţinut minte pentru vremuri de restrişte, zâmbi cu înţeles contele.</p>
                  <p rend="justify">Amândoi tăcură deodată şi rămaseră cu privirile aţintite pe fereastră, de parcă ar fi aşteptat să-l zărească pe Teleki târându-l pe olah cetluit în funii. Numai că gazda avea în minte o răzbunare mai veche şi nu se putu ţine să nu-i amintească oaspetelui:</p>
                  <p rend="justify">—  Jeno dragă, de-o fi să-l prindem cândva pe blestematul de Grazziani, să nu uiţi nici tu, nici alteţa-sa, că am şi eu o vorbă cu el. O veche socoteală!</p>
                  <p rend="justify">—  Nu vrei cumva să faci şi tu ca Iulia? râse Ugrai.</p>
                  <p rend="justify">—  De ce nu? Doar că eu am de gând să mă uit în ochii lui până o crăpa. Să-l văd cerşindu-mi îndurare…</p>
                  <p rend="justify">—  Şi tot nu l-ai ierta?!</p>
                  <p rend="justify">— De bună-seamă!</p>
                  <p rend="justify">—  Iar eu, prostul, credeam că femeile sunt nişte îngeraşi fără aripi, în vreme ce ele au ghiare de grifon.</p>
                  <p rend="justify">—  Te povăţuiesc să nu le încerci vreodată…</p>
                  <p rend="justify">—  Am să ţin seama. Până atunci să nădăjduim că olanul va fi o nadă bună pentru Grazziani. Anume ţi-am cerut să fie adus aici în văzul tuturora.</p>
                  <p rend="justify">— Crezi că vom izbuti?</p>
                  <p rend="justify">—  Nu atât din prietenie, cât mai cu seamă temându-se că prinsul ar putea spune ceva nedorit, şi atunci va sări să-l scape.</p>
                  <p rend="justify">—  Te previn că olahul e încăpăţânat şi are să tacă.</p>
                  <p rend="justify">—  Grazziani însă a auzit de faima lui Andor, şi asta îl va face să nu mai stea la îndoială. Mărturia omului său ar putea să cadă greu la Poartă.</p>
                  <p rend="justify">Contesa îl privi cu încântare şi, muşcând cu vârful buzelor dintr-o turtă muiată în vin, îi spuse linguşitoare:</p>
                  <p rend="justify">— Credeam că eu sunt cea mai vicleană, dar văd că m-ai întrecut, prietene.</p>
                  <p rend="justify">—  Împotriva vicleniei, numai viclenia izbuteşte, mi se pare că zice o veche zicală. Şi de nu-i, ar trebui să fie.</p>
                  <p rend="justify">Izbucniră amândoi în râs şi închinară iarăşi din licoarea viilor de la Ighiu, ţinută anume pentru feţe mai simandicoase. Apoi contele se ridică şi, uitându-se pe fereastră, urmă:</p>
                  <p rend="justify">—  Trebuie să văd cum arată pădurile astea din preajma voastră, că am poruncit nişte cătane de la Bălgrad să-ţi împresoare castelul, pentru a-l primi pe Grazziani. Dacă…</p>
                  <p rend="justify">Ugrai se opri însă văzând că în uşă s-a ivit pe neaşteptate slujnica.</p>
                  <p rend="justify">—  Au venit doi oameni trimişi de domnul conte Teleki, dar spun că au o taină care nu trebuie ştiută decât de doamna contesă.</p>
                  <p rend="justify">— Ce să fie?! se nedumeri Agnes.</p>
                  <p rend="justify">—  Cine ştie…  Vin cu tine! se oferi Ugrai.</p>
                  <p rend="justify">—  Ba, eu zic să rămâi aici şi mă duc eu la ei. S-ar putea ca de tine să se ferească. Dacă e nevoie, trimit să te cheme.</p>
                  <p rend="justify">Contele încuviinţă şi se aşeză din nou în jilţ, în vreme ce gazda îşi săltă uşurel fustele şi ieşi grăbită în ogradă, dar nu zări pe nimeni. O chemă pe servitoare şi aceasta îi spuse fâstâcită:</p>
                  <p rend="justify">—  I-am poftit în odaia de primire, măcar că unul dintre ei pare ţăran.</p>
                  <p rend="justify">— Toanto! Nu cumva crezi că celălalt o fi vreun domn?</p>
                  <p rend="justify">—  Eu nu ştiu, dar îi îmbrăcat altcum decât iobagii noştri, şi chiar şi olahul era în straie de sărbătoare…</p>
                  <p rend="justify">—  Ţăran olah? se înfurie contesa.</p>
                  <p rend="justify">—  D-apăi cum?! se miră fata, ştiind că toţi iobagii de pe moşia lor erau români. Da’ vorbeşte ungureşte, la fel ca noi, adăugă ea.</p>
                  <p rend="justify">—  Şi celălalt?</p>
                  <p rend="justify">— Domnul?</p>
                  <p rend="justify">— Da!</p>
                  <p rend="justify">— N-a scos o vorbă.</p>
                  <p rend="justify">—  Ciudat! mormăi contesa, neştiind dacă trebuie să se mânie ori nu de primirea celor doi străini.</p>
                  <p rend="justify">Totuşi era destul de ţâfnoasă când pătrunse în încăpere şi dădu cu ochii de un necunoscut înveşmântat ostăşeşte, însă pe ţăran nu-l văzu prin preajmă. Oşteanul făcu o plecăciune fără a scoate o vorbă, şi Agnes dădu din cap zorită, vrând să-l întrebe de cel de-al doilea, când se pomeni cuprinsă în braţe pe la spate şi o palmă aspră îi astupă gura.</p>
                  <p rend="justify">—  Ştreangul! Dă-l repede încoace! îi răsună lângă ureche o voce care i se păru cunoscută, deşi nu prea desluşea bine limba olahilor, ci numai atât cât îi era de trebuinţă spre a se face înţeleasă de iobagii ei.</p>
                  <p rend="justify">„Nu, nu pot să mă înşel…  e chiar vocea lui Marcu! Păi ăsta-i un diavol, nu om! Blestemat să-i fie numele! Măcar de-ar şti Jeno să-l ia pe neaşteptate, că altminteri…” se gândi ea înfiorată.</p>
                  <p rend="justify">Oşteanul, care nu era altul decât Mihai, se apropie de fereastră şi spuse încet:</p>
                  <p rend="justify">— Până acum îi bine. Caii sunt tot acolo.</p>
                  <p rend="justify">„Au de gând să mă ducă undeva”, cugetă contesa şi răsuflă uşurată. „Proştilor, cum vă închipuiţi că veţi ieşi cu mine pe sub nasul contelui Ugrai?”</p>
                  <p rend="justify">Mihai sări pervazul ferestrei şi aduse caii, în vreme ce Marcu ridică un sac şi îl trase peste capul contesei, care începu să se zbată mai abitir şi să geamă, doar de va fi auzită. Degeaba! Marcu o ridică în braţe şi o trecu afară lui Mihai, care o aşeză de-a curmezişul unui cal.</p>
                  <p rend="justify">—  Să fugi cât poţi! Şi rămâne cum ne-am înţeles…</p>
                  <p rend="justify">Castelana de la Galda crezu că-i sosise sfârşitul, fiindcă hurducăturile goanei ce nu mai contenea o chinuiau îngrozitor, strivindu-i trupul. În cele din urmă, când şi bietele dobitoace păreau a fi la capătul puterilor, ajunseră la o margine de pădure şi tânărul oştean descăleca, îi trase sacul de pe cap şi îi scoase căluşul, lăsând-o însă mai departe să atârne de-a curmezişul şeii. Scrută îngândurat zarea, doar de s-ar arăta vreun călăreţ. Apoi, nemulţumit, apucă dârlogii cailor şi pătrunse în desişul codrului. După ce merseră o vreme aşa, fără a lua în seamă prizoniera, care începuse a-şi mai veni în fire putând de acum să respire în voie. Mihai se opri, recunoscând parcă locul, şi o săltă călare în şa, dar fără a-i dezlega mâinile. Se aflau într-o văioagă unde ar fi trebuit să ajungă şi Marcu până-n seară, ori, dacă nu, să-l aştepte încă două zile încheiate. Iar dacă nici atunci nu s-ar fi ivit, urma ca Mihai s-o scoată pe castelană în preajma Vântului şi să-i dea drumul unde o vedea cu ochii, el având să se îndrepte apoi spre Borlova ca să-l întâlnească acolo pe Marcu, dacă acesta va mai scăpa cu viaţă…</p>
                  <p rend="justify">Văzând uşoara descumpănire a tânărului, contesa prinse glas şi încercă să-l înspăimânte:</p>
                  <p rend="justify">—  Prinţul spânzură la voi!… Cât ţii legată la mine?</p>
                  <p rend="justify">— Până-n seară.</p>
                  <p rend="justify">— Apoi?</p>
                  <p rend="justify">—  De nu s-arată prietenul meu, te spânzur eu pe domnia-ta, aşa cum ziseşi că o va face prinţul cu noi. Pe urmă îmi văd de drum.</p>
                  <p rend="justify">Contesei i se păru că nu-l pricepuse prea bine. Întrebat însă a doua oară, Mihai îi dădu acelaşi răspuns, aşa că biata castelană dorea acuma sosirea celui pe care-l vroise pierdut, fiindcă trăsnitul ăstălalt de olah părea în stare s-o atârne de vreo cracă. Totuşi, nu se dădu bătută:</p>
                  <p rend="justify">—  Prietenul tău nu scapă! Eu ştiut că veniţi şi făcut capcană la voi. El ţinut este acuma şi schingiuit pentru a spune unde estem noi. Nu prieten vine, ci cătane mult, ce avem la curte.</p>
                  <p rend="justify">—  Atunci cum de te lasaşi amăgită chiar domnia-ta? rânji Mihai. Halal capcană, n-am ce zice!</p>
                  <p rend="justify">Frântă şi fără putinţă de scăpare, contesa se lăsă copleşită de amorţeala braţelor şi închise ochii, rămânând în aşteptare. Părea să-şi fi pierdut simţirea, dar Mihai n-o luă în seamă. Se ducea tot mai des către marginea pădurii, ca să scruteze zarea, iar când îşi dădu seama că femeia începuse a dârdâi de frig, trase cerga legată de oblânc şi o acoperi peste umeri.</p>
                  <p rend="justify">—  Ţii aşa la mine toată noapte?</p>
                  <p rend="justify">—  Nu! Am spus că te spânzur. Aştept doar să răsară prima stea…</p>
                  <p rend="justify">Începuse înserarea şi deznădăjduita femeie se înfiora zărind cerul printre crengile copacilor. Se rugă fiebinte ca nori întunecoşi să acopere faţa stelelor ori să se întâmple vreo minune care s-o scape, căci moarte cumplită o aştepta cu nebunul de oştean.</p>
                  <p rend="justify">—  Cum să spânzuri tu la mine, dacă nu venit prietenul tău? Este prins şi dacă vrei scăpat dai pe mine la schimb. Dacă mor eu, şi la el ucide! Stai să vezi, nu zori!</p>
                  <p rend="justify">Mihai se gândi că s-ar putea să aibă dreptate, Marcu fiind fără îndoială prins, căci altminteri ar fi putut să-l ajungă până acum. Bucuros ar fi lăsat-o pe castelană să plece în locul tovarăşului său, dar nu ştia cum s-o facă. Se mai duse o dată la marginea pădurii şi de astă-dată desluşi că se apropiau vreo patru călăreţi. Se întoarse în grabă şi, apucând dârlogii calului, o duse pe contesă sub un stejar bătrân, scoase apoi un ştreang de cânepă şi îl aruncă pe după o creangă groasă, iar la capătul rămas făcu laţ şi îl petrecu pe după grumazul contesei, care-l privea mai mult moartă decât vie.</p>
                  <p rend="justify">—  Se arată nişte călăreţi… şi nu poate fi Marcu, decât ca ostatec, îi zice Mihai. N-am cum să aflu, aşa că voi sta la pândă. Şi, dacă au gânduri rele, domnia-ta să le strigi pe limba voastră să stea locului, că altminteri gonesc calul şi…  rămâi agăţată de cracă. M-ai înţeles?</p>
                  <p rend="justify">—  Şi dacă sperie calul?</p>
                  <p rend="justify">—  Cum ţi-o fi soarta şi norocul, doamnă contesă.</p>
                  <p rend="justify">Se aşternu o tăcere desăvârşită, încât s-ar fi putut desluşi bătăile de inimă ale contesei. Pe deasupra, aceasta mai tremura şi de frig.</p>
                  <p rend="justify">—  Heeei, Mihai! sparse liniştea o voce necunoscută. Mă auzi? Unde eşti?</p>
                  <p rend="justify">Tânărul nu se dădu în vileag, măcar că-şi auzise numele. Din păcate, datorită înserării, nu se puteau vedea feţele călăreţilor şi nici dacă era vreunul dintre ei legat.</p>
                  <p rend="justify">—  Mihaaai! N-auzi mă? Răspunde! răcni iarăşi necunoscutul. Ştim că eşti acolo cu doamna! Vezi să nu faci vreo prostie! după care se vede că fusese îndemnat de către cineva să mai adauge: Iacă, înălţimea-sa, domnul conte Ugrai, aici de faţă, îl iartă pe ortacul tău dacă o slobozi pe doamna. De nu, îl ucide şi nici tu n-ai să scapi, că eşti împresurat. Auzit-ai ce-am zis? Răspunde!</p>
                  <p rend="justify">—  Spune că da! Scăpat şi eu şi voi! se precipită contesa.</p>
                  <p rend="justify">—  Staţi pe loc! strigă deodată Mihai, după ce aşteptase câteva clipe bune, care pentru femeie durară o veşnicie. Doamna contesă are să vă spună că dacă mai faceţi un pas va atârna în ştreang!</p>
                  <p rend="justify">—  Jeno dragă, am funia de gât şi, dacă mână calul de sub mine, mă spânzură. Nu care cumva să faci vreo neghiobie şi să mă dai pieirii! Lasă-l pe ostatec să plece unde o vrea şi pe mine o să mă sloboadă în schimb.</p>
                  <p rend="justify">—  Dacă ai spus ceva ce nu trebuia, o preveni Mihai să ştii că prietenul meu a înţeles şi am să-l întreb…</p>
                  <p rend="justify">— Jur n-am zis rău! Tot cum vrut tu fost.</p>
                  <p rend="justify">— Marcule! strigă tânărul. Răspunde tu!</p>
                  <p rend="justify">—  Am auzit tot, Mihai, şi mă bucur pentru ce-ai făcut. Fii fără grijă, că de astă-dată doamna contesă n-a mai fost aşa de îndârjită împotriva noastră. Sloboade-o şi dă-i pace!</p>
                  <p rend="justify">—  Heeei, luaţi aminte! răcni Mihai. Lăsaţi-l pe ostatec să vină la mine, împreună cu tine, cel care ne vorbeşti limba. Nu uitaţi să-i înapoiaţi spada! Dacă nu faceţi precum vă spun, numai ţeapănă aveţi s-o luaţi pe contesă!</p>
                  <p rend="justify">—  Să nu cutezi, olah împuţit, să ridici mâna asupra…</p>
                  <p rend="justify">—  Jeno! îl întrerupse contesa. Ce faci? Vrei să mă pierzi? Potoleşte-te! Abia stau în spinarea calului şi, de mă mişc, pe dată cad în laţ. Terminaţi odată!</p>
                  <p rend="justify">După un scurt răstimp în care se vede că fusese dezlegat Marcu, se auzi din nou vocea lui:</p>
                  <p rend="justify">—  No, aşa-i bine. Mihai, strigă să te auzim unde eşti!</p>
                  <p rend="justify">Se făcuse întuneric de-a binelea, mai cu seamă în pădure, dar Marcu se descurcă şi sosi împreună cu însoţitorul, după cum fusese învoiala.</p>
                  <p rend="justify">— Totul e bine? întrebă Mihai, de cum îl văzu. Pot să-i dau drumul contesei?</p>
                  <p rend="justify">—  Mai este încă în sac, drăguţa de ea? Dă-le-o aşa cum se află!</p>
                  <p rend="justify">Mihai o apucă în braţe, lăsându-i laţul pe grumaz, după care o aşeză binişor pe picioare, luându-i cerga în care era învelită.</p>
                  <p rend="justify">—  Mie îmi este mai de trebuinţă, doamnă contesă, aşa că ţi-o iau, măcar că tremuri. Cât despre funie, am să ţi-o las ca amintire şi să mai ştii domnia-ta că nu era legată la celălalt capăt, că doar nu era să spânzur o femeie lipsită de apărare. Dacă aş fi alungat calul poate că te-ai fi ales cu o trânteală zdravănă, dar numai atât…</p>
                  <p rend="justify">Castelana înţelese dar nu mai putu scoate o vorbă din pricina spaimei prin care trecuse. Izbucni într-un plâns cu sughiţuri, în vreme ce slujitorul ce venise cu Marcu încerca să-i desfacă legăturile.</p>
                  <p rend="justify">—  Bagă de seamă, doamnă contesă, îi zise Marcu pe limba ei, ca să priceapă mai bine. Am fost cinstiţi, căci s-ar fi cuvenit să te fi luat acuma cu noi în desişul codrului şi să te înjunghiem. N-o facem, fiindcă noi, „olahi împuţiţi”, cum a binevoit domnul conte să ne spună, ne ţinem făgăduiala dată. Dar să-i spui grofului că dacă o mai dă vreodată faţă cu mine am să-l fac să-şi înghită asemenea vorbe de ocară. Mergi sănătoasă şi nu mai fă atâta rău, că poţi s-o păţeşti într-o bună zi.</p>
                  <p rend="justify">Groful se dovedi însă a nu fi la fel de cinstit, fiindcă mai înainte de eliberarea contesei poruncise oamenilor lui să se răspândească prin codru în aşteptarea celor doi, ca să pună mâna pe ei. Dar se vede treaba că Marcu presimţise, ori poate înţelepciunea îl făcu să nu se urnească din loc.</p>
                  <p rend="justify">— Nu plecăm?! se miră tânărul.</p>
                  <p rend="justify">—  Vicleniei i se răspunde tot prin viclenie, făcu Marcu gânditor. Poate că mă-nşel, dar s-ar putea să încerce să ne prindă prin pădure, luându-ne pe nepusă masă. Aici însă nu le va da prin cap să cerceteze, aşa că mai adăstăm o vreme.</p>
                  <p rend="justify">Noaptea aduce după sine zgomotele ei, din care cei doi până la o vreme nu desluşiră mare lucru, deodată însă caii ciuliră urechile şi se opriră din ronţăit.</p>
                  <p rend="justify">—  Mi s-a părut că aud paşi, şopti Mihai.</p>
                  <p rend="justify">—  Şi mie. Ia taci!</p>
                  <p rend="justify">Din ce în ce mai aproape, se auzeau vreascuri trosnind sub picioarele unor vietăţi.</p>
                  <p rend="justify">— Or fi lupi? se întrebă Mihai.</p>
                  <p rend="justify">—  Nu cred! Altfel caii ar fi simţit, dar văd c-au rămas liniştiţi şi, cum de om nu se sperie, de ce m-am temut n-am scăpat. Scoate spada şi fii gata!</p>
                  <p rend="justify">— Ne luptăm?</p>
                  <p rend="justify">— Să vedem!</p>
                  <p rend="justify">Curând se auziră şi voci care nu se fereau, chemându-se între ele.</p>
                  <p rend="justify">—  Am ajuns, spuse unul. Heeei, pe unde sunteţi?</p>
                  <p rend="justify">—  I-aţi prins?</p>
                  <p rend="justify">—  Nu, înălţimea-voastră.</p>
                  <p rend="justify">—  Dobitocilor! fu răspunsul contelui, pe care cei doi îl recunoscură uşor.</p>
                  <p rend="justify">—  Suntem puţini, şi bezna…</p>
                  <p rend="justify">Glasul slujitorului fu însă acoperit de un răcnet ce veni din hăurile codrului, făcându-i pe toţi să amuţească.</p>
                  <p rend="justify">— Asta ce mai fu?! se îngrijoră Mihai.</p>
                  <p rend="justify">Marcu ridică nedumerit din umeri, dar cum nu se pierdu cu firea îi răspunse şăgalnic:</p>
                  <p rend="justify">—  De n-o fi fost însuşi dracu, atunci de bună-seamă că vreo pasăre de noapte, ori cine ştie ce jivină îşi va fi dat duhul în clipita asta.</p>
                  <p rend="justify">—  Oricum, cred că ne-a fost de ajutor, căci urmăritorii noştri nu se vor mai încumeta să ne caute prin astfel de locuri şi pe întuneric.</p>
                  <p rend="justify">—  Ai dreptate! Acuma putem s-o luăm şi noi la picior, şi chiar într-acolo! Aşa om afla şi ce s-a întâmplat.</p>
                  <p rend="justify">Cu toate că oamenii lui Ugrai se zoriseră să scape de pădure, Marcu îşi sfătui tovarăşul să păşească grijuliu şi să fie cu urechile ciulite la cel mai mic zgomot, căci de văzut, cam greu se putea prin întunecimea copacilor. Apoi mai erau şi caii, duşi de dârlogi, care striveau vreascurile uscate sub copite de parcă nu le-ar fi păsat de teama stăpânilor. Uneori sforăiau scurt pe nări, când se speriau de vreo vieţuitoare a pădurii, stârnită din culcuş în drumul lor, după care mergeau liniştiţi şi ascultători mai departe. Din păcate, pe deasupra capetelor aveau o boltă de crengi care le acoperea vederea cerului, aşa că oameni şi dobitoace, mergeau cam la întâmplare.</p>
                  <p rend="justify">— Poate ne pomenim din nou la curtea contesei, zise într-un târziu Mihai.</p>
                  <p rend="justify">—  Atunci om face cale întoarsă, că doar n-avem să-i cerem găzduire. M-am săturat! Eu socot că ne îndepărtăm de ea, dar cine ştie?</p>
                  <p rend="justify">Să tot fi orbecăit aşa cale de câteva ceasuri când, frânţi de osteneală, hotărâră popasul.</p>
                  <p rend="justify">—  Până la ziuă am putea trage şi noi un pui de somn, făcu Marcu şi căscă de-i pocniră fălcile.</p>
                  <p rend="justify">— Dar cum facem cu paza?</p>
                  <p rend="justify">—  Legăm caii lângă noi şi ne culcăm, căci amândoi avem nevoie de hodină. Cine să facă de caraulă?</p>
                  <p rend="justify">Deodată însă, caii prinseră a bate pasul în loc şi fornăitul lor prelungit putea însemna primejdie. Atunci zăriră şi mogâldeaţa din faţa lor, care părea să fi stârnit spaima dobitoacelor.</p>
                  <p rend="justify">—  Rămâi aici, că merg eu să văd ce-i! hotărî Marcu şi amândoi îşi traseră spadele.</p>
                  <p rend="justify">Somnul le sărise ca prin farmec şi toate simţurile le erau încordate, adulmecând mireasma pădurii. Marcu se apropie cu băgare de scamă şi abia când fu lângă locul cu pricina îşi dădu seama că era vorba de leşul unui om. Îl împinse uşor cu piciorul, de parcă ar fi vrut să-l trezească din somn, după care făcu întoarsă cale.</p>
                  <p rend="justify">—  Nu „ucigă-l toaca” răcnise mai înainte, ci un amărât de creştin, care încă nu s-a răcit, de bună-seamă.</p>
                  <p rend="justify">— Îi mort?</p>
                  <p rend="justify">—  Întocmai. Ucigaşii l-au lăsat pradă lupilor.</p>
                  <p rend="justify">— Înseamnă că-s prin apropiere. Să fim cu ochii-n patru!</p>
                  <p rend="justify">—  Ba dimpotrivă! Acuma om dormi nesupăraţi de nimeni, căci nu se mai întorc ei pe aici.</p>
                  <p rend="justify">—  Vrei să spui că să ne culcăm cu leşul alături?</p>
                  <p rend="justify">—  Ei nu! Căpătâi nu ne-om face din el, dar ne vom trage mai în lăstăriş, colo, unde frunzişul acela chiar mă îmbie la somn. Să legăm caii şi la ziuă om vedea şi cine va fi fost nenorocitul care ne va păzi fără voia lui.</p>
                  <p rend="justify">Mihai nu-i prea împărtăşi părerea, dar n-avu încotro şi, după ce se înfofoli în cergă, punându-şi şi şaua sub cap, uită cu desăvârşire nedorita tovărăşie a mortului.</p>
                  <p rend="justify">Când deschiseră ochii se luminase de-a binelea şi, cu toate că blândă o rază de soare răzbătea până la ei, frigul pătrunzător al nopţii îi cam înţepenise. Ridicându-se cel dintâi în picioare, Mihai rămase cu ochii pironiţi asupra lui Marcu, văzându-l că se odihnise pe o buturugă. Însă îşi dădu seama pe dată că el însuşi avusese un căpătâi asemănător şi pricepu de unde îi venea durerea din grumaji şi umeri. Unde mai pui că nici caii nu se mai aflau la locul lor…</p>
                  <p rend="justify">—  Precesta lor de tâlhari! Ziceai că n-au să se mai întoarcă şi na, iacă ce ne-au făcut. Bine că nu ne-au hăcuit, ba mă şi mir…</p>
                  <p rend="justify">—  N-or fi fost aceiaşi, răspunse Marcu întinzându-se alene. Nu părea deloc speriat, ba s-ar fi putut spune că era chiar voios, după îndelungata odihnă.</p>
                  <p rend="justify">—  Ne-au şterpelit şi merindea, odată cu caii şi…</p>
                  <p rend="justify">—  Ei, asta-i bai! Tocmai începuseră să-mi chiorăie maţele. Aflăm noi însă altele, numai bani să avem şi după câte bag samă îmi mai atârnă punga de grumaz, se bătu el cu palma peste piept. Ba încă şi spada ne-au lăsat-o.</p>
                  <p rend="justify">— Eu nu mai am nimic! Mi-au luat totul.</p>
                  <p rend="justify">— Vezi, dacă ai dormit mai adânc decât mine?</p>
                  <p rend="justify">— Dar ia stai! tresări Mihai apucându-i sabia. Asta-i a mea.</p>
                  <p rend="justify">—  Drace! Ştii că ai dreptate? se cruci Marcu.</p>
                  <p rend="justify">Cuprins de o bănuială, îşi trase punga de la gât şi deşertă în palmă…  numai pietricele, şlefuite de pârâu.</p>
                  <p rend="justify">De astă-dată fu rândul lui Mihai să facă haz de necaz:</p>
                  <p rend="justify">—  După cum se vede au fost şi alţi somnoroşi, mai dihai ca mine. Dar tot îi bine că nu ne-au înjunghiat ca pe nenorocitul de colo…</p>
                  <p rend="justify">Rămase însă cu mâna întinsă şi cu vorba la jumătate. Nici urmă de mort!</p>
                  <p rend="justify">—  Mama lor de păcătoşi! se dezmetici Marcu. Păi se vede că ne-au adus în altă parte, fără să fi simţit noi. Bine că n-au fost cătanele contelui, că acuma am fi zăcut fedeleş în vreun beci, de nu ne-ar fi dus pe loc la Bălgrad. Visaşi tu oare ceva? Eu nu-mi aduc aminte nimic.</p>
                  <p rend="justify">Dar Mihai nu părea la fel de voios ca tovarăşul său, şi asta îl aţâţă şi mai mult pe bănăţean:</p>
                  <p rend="justify">—  Nu te întrista, că uite, ţi-a rămas spada.</p>
                  <p rend="justify">—  Ce să fac cu ea, dacă nu ştiu cine-s tâlharii?</p>
                  <p rend="justify">— Tai frunze la câini! râse Marcu. Ori de-om vâna ceva, cumva, avem cu ce spinteca sălbăticiunea. Hai, apuc-o!</p>
                  <p rend="justify">—  S-o folosim cu schimbul şi să-i rugăm pe potrivnici să se rânduiască numai câte unul, zâmbi cam acru Mihai şfichiuind câteva rămurele.</p>
                  <p rend="justify">În cele din urmă o apucară la drum şi în scurtă vreme ajunseră la capăt de codru, dar se ţinură la marginea lui, pentru a se adăposti la nevoie. Deodată se pomeniră în preajma unui foc mare, împrejurul căruia nişte drumeţi frigeau hălci de slănină la proţap. Mirosul îmbietor al grăsimii ce se scurgea pe jăratic le gâdilă nările celor doi flămânzi, lăsându-le gura apă. Cum îi auzi vorbind ungureşte, Marcu se apropie şi le dădu bună-dimineaţa pe limba lor, ca să dovedească gânduri paşnice.</p>
                  <p rend="justify">— Jo regelt kivanunk!</p>
                  <p rend="justify">— Adjon isten! răspunseră străinii întorcând capetele.</p>
                  <p rend="justify">—  Putem să ne hodinim şi noi o ţârucă, fraţilor, pe lângă focul vostru?</p>
                  <p rend="justify">—  Cum de nu?! şi se grăbiră care mai de care, să le facă loc.</p>
                  <p rend="justify">—  Poftiţi şi poate veţi îmbuca ceva cu noi, că veţi fi flămânzi! îi îmbie unul.</p>
                  <p rend="justify">—  Mulţămim şi nu zicem ba, oameni buni, că noi am păţit un mare năcaz. Ne-or furat lotrii şi caii şi merindele de drum, câtă vreme am aţipit şi noi, un ceas-două.</p>
                  <p rend="justify">—  No, al dracului să fie de nu era ăla hoţul! făcu un bărbat uscăţiv, dar tare vânjos. Nu cumva doi cai murgi, cu desagi pe ei?</p>
                  <p rend="justify">—  Întocmai! încuviinţă bănăţeanul. Şi chiar i-aţi văzut?</p>
                  <p rend="justify">—  Noi ne-am întâlnit cu un om care mâna doi cai, pe lângă ai lui, dar ne-am zis că erau pentru povară.</p>
                  <p rend="justify">— A fost tâlharul nostru. Încotro a apucat-o? De mult?</p>
                  <p rend="justify">— Apăi, asta s-o întâmplat ieri pe la amiază…</p>
                  <p rend="justify">—  Atunci nu-i el, că noi eram în altă parte şi cu alte treburi în vremea aceea, dădu din cap cu părere de rău Marcu.</p>
                  <p rend="justify">—  Zicea că merge la Sebeş, îşi urmă omul vorba, că azi, duminică, îi zi de târg acolo.</p>
                  <p rend="justify">— Cum duminică?! se miră Marcu.</p>
                  <p rend="justify">—  D-apăi cum?! Ascultă că şi bat clopotele bisericilor în Vânt.</p>
                  <p rend="justify">—  Nu cumva om fi dormit o zi şi o noapte?!</p>
                  <p rend="justify">—  Domnia-ta vei fi ştiind cât v-aţi odihnit, dar că azi îi sărbătoarea sfintei duminici, asta toată lumea o ştie.</p>
                  <p rend="justify">—  Aşa-i! încuviinţară şi ceilalţi.</p>
                  <p rend="justify">—  Deci acela a fost hoţul şi caii noştri s-au dus pe apa sâmbetei, că n-avem cum să le mai luăm urma…</p>
                  <p rend="justify">—  De bună-seamă că i-a dat sub preţ şi s-au vândut pe dată, aşa că nu mai fiţi supăraţi, zise un flăcăiaş, făcându-i pe toţi să râdă de un asemenea îndemn. Ba chiar şi Marcu zâmbi, dar Mihai nu pricepuse o boabă. Tocmai voia să-şi întrebe tovarăşul, când fu îmbiat la rându-i cu pită şi slănină friptă.</p>
                  <p rend="justify">Abia atunci păru a-şi aduce aminte Marcu de neştiinţa tânărului său prieten, şi spuse cu glas tare:</p>
                  <p rend="justify">—  Feciorul ăsta, oameni buni, nu ştie ungureşte, că-i român de dincolo de munte.</p>
                  <p rend="justify">—  No, şi ce? răspunse pe româneşte uscăţivul. Până mai acum vreo câţiva ani în urmă îmi câştigam şi eu pita în slujba domniei Moldovei.</p>
                  <p rend="justify">—  Ei, asta-i bună, sări Marcu cu gura plină. Nu cumva la vodă Tomşa?!</p>
                  <p rend="justify">— Ba da!</p>
                  <p rend="justify">—  Apăi cum de nu mă cunoşti şi pe mine, că doar şi eu am hălăduit pe acolo în aceeaşi vreme.</p>
                  <p rend="justify">Bărbatul îşi răsuci mustaţa şi, apropiindu-se de bănăţean, îi zise cu îndoială:</p>
                  <p rend="justify">—  De n-aş vedea straiele astea mocăneşti, mai să cred că-i fi căpitanul Marcu.</p>
                  <p rend="justify">—  Chiar eu! se bucură acesta. Dar domnia-ta cine eşti?</p>
                  <p rend="justify">—  No, că eu nu eram aşa de vestit, fiind numai hotnog. Cibi Iosif îmi spune mie, şi-s de felul meu din Aiud, dar slujesc în oaste încă din tinereţe.</p>
                  <p rend="justify">—  Frate Cibi, îmi pare bine că te-am întâlnit, măcar că nu-mi aduc aminte să te fi văzut pe acolo. Că sunt îmbrăcat aşa… e fiindcă s-a întâmplat să nu am la îndemână alte veşminte, dar să ştii că mă simt mai sprinten în ele şi, după cum vezi, nu m-am prea îmbogăţit la domnia Tomşei.</p>
                  <p rend="justify">—  Eu ce să mai zic? Câştigai numai muierea, de prin partea Botoşanilor, da nu-mi pare rău, c-o fost faină şi vrednică de o făcut copii frumoşi.</p>
                  <p rend="justify">— Atunci pentru ce umbli cu feciorii pe drumuri? Mă iartă de întrebare? zâmbi Marcu.</p>
                  <p rend="justify">—  Îi duc la oaste la Deva, că iar sunt în slujba domniei şi prinţul mi-o poruncit.</p>
                  <p rend="justify">Povestiră mai apoi de una, de alta, şi curând veni vorba despre mortul din pădure.</p>
                  <p rend="justify">—  Sărmanul, zise Mihai. A răcnit înspăimântător când şi-a dat duhul. Barem să fi fost noi mai pe aproape…</p>
                  <p rend="justify">—  Nu cred să fi scos vreu strigăt… dacă va fi fost cel peste care dădurăm şi noi! zâmbi cu tâlc un fecior înalt şi smead.</p>
                  <p rend="justify">Cibi îi aruncă o privire mustrătoare, de parcă n-ar fi vrut să se afle despre acest lucru şi, ca să le abată gândul celor doi străini, trase de lângă el un uriaş corn de bou şi-l duse la buze. Răcnetul acela neomenesc străbătu văzduhul, înfiorându-i pe toţi.</p>
                  <p rend="justify">—  Asta a fost! zise el, punându-şi la loc sperietoarea.</p>
                  <p rend="justify">—  Mai să ne temem şi acuma, zise Marcu în glumă. Se-nţelege că nu mortul a zbierat. Să-l hodinească dumnezeu şi să-l lăsăm în pace, adăugă el, simţind că nu-i era pe plac lui Cibi să se vorbească de el.</p>
                  <p rend="justify">—  Îl folosesc uneori noaptea, ca să alung jivinele codrului. Pe ăsta să-l fi avut eu la Iaşi…</p>
                  <p rend="justify">— La ce bun? întrebă unul.</p>
                  <p rend="justify">—  Eheei! oftă Cibi. M-ar fi luat Vodă de cealaltă parte a lui, de una fiind călăul, şi ne-am fi preumblat pe ultiţele târgului. Să-mi fi dat şi mie straie roşii, ori verzi, căci gealatul era în roşu. Am fi băgat şi mai rău spaima printre neguţătorii necinstiţi ori boierii vicleni.</p>
                  <p rend="justify">Le povesti apoi tinerilor cum voievodul moldovean le spunea boierilor „berbeci” şi îndată punea călăul să-i ucidă. Marcu îl ascultă, dar nu-i prea fu pe plac spusa fostului lefegiu, aşa că întrebă altceva:</p>
                  <p rend="justify">—  Dar pentru ce-i trebuie oaste măriei-sale prinţului?</p>
                  <p rend="justify">—  Să ne batem cu păgânii! se repezi un fecioraş.</p>
                  <p rend="justify">— Ba cu Hommonay! zise altul.</p>
                  <p rend="justify">—  Cu cine, cu necine, om vedea noi cum a fi porunca. Aşa-i la oaste! De vreme ce te-ai legat să fii cătană te lupţi după cum îi porunca, numai cinstit să fii, că altminteri mori cu ruşine, le tăie pălăvrăgeala Cibi.</p>
                  <p rend="justify">Abia cu mult mai târziu, Marcu avea să afle chiar din gura lui că hotnogul îl înjunghiase pe necunoscutul din pădure, căci era o iscoadă dovedită şi porunca fusese să scape de el pe drum.</p>
                  <p rend="justify">După ce mâncară pe săturate, cu toate că nu aveau prea mare zor să ajungă la capătul călătoriei, pâlcul călăreţilor porni iar la drum. Lui Marcu i se dădu un cal al cărui stăpân se urcă la spatele unui ortac, dar Mihai nu vru cu nici un chip să facă la fel, ci se agăţă şi el de un fecior mai puţintel de stat. N-au mers însă multă vreme aşa, căci le ieşiră în cale hergheliile grofului de la Vânt. Atunci Gagy Miklos, un secuian de prin părţile Odorheiului, se descurcă de minune, făcând rost de doi noateni de toată frumuseţea.</p>
                  <p rend="justify">Cibi îl lăudă şi-l dădu de pildă celorlalţi tineri învăţăcei la meşteşugul armelor.</p>
                  <p rend="justify">—  În oaste trebuie să ne ajutăm unul pe altul, iar groful are atâţia cai încât nici nu le mai ştie seama, aşa că nu-i păcat, spuse el cu voce sfătuitoare.</p>
                  <p rend="justify">Mergând mai uşor acuma, în două zile ajunseră în tabăra de la Deva, unde se strângeau cătanele sub porunca baronului Kovari Adam, prieten bun cu alteţa-sa prinţul. Cibi îl lăudă pe Marcu, ba îl luă gura pe dinainte şi-i mărturisi baronului că bănăţeanul fusese căpitan în oastea lui Tomşa-vodă, aşa că fără să vrea primi sub porunca lui aproape o mie de oameni, iar ca ajutoare pe Cibi şi Mihai. Trebuia să-i muştruluiască pe cei tineri şi atunci îi dădu prin cap că ar fi putut să-i lămurească să intre în oastea lui Gaşpar-vodă, dacă or prinde drag de el.</p>
                  <p rend="justify">—  D-apăi eu cum oi scoate-o la capăt cu muierea? se căina Cibi, care nu se aşteptase la asemenea întorsătură, să ajungă ajutor de căpitan. De află, vine pe dată aici să mă scoată…</p>
                  <p rend="justify">—  Lasă că te-om ascunde noi, dar până să-i ajungă vestea noi am şi terminat muştrul, că, după câte bag eu seama, nici gând să ne batem cu careva. Pe urmă, frate Cibi, să-ţi spun drept că nici eu n-am chef să rămân aici lungă vreme. Am făgăduit să mă întorc în Moldova.</p>
                  <p rend="justify">—  Nu se plăteşte la noua domnie…</p>
                  <p rend="justify">—  Despre alta este vorba. Gaşpar-vodă Grazziani se face acuma domn la Iaşi… şi are nevoie de oameni pe cinste.</p>
                  <p rend="justify">—  Dacă domnia-ta îl cunoşti şi-i ajunge pe acolo, dă-mi şi mie de ştire, fiindcă acolo mă îngăduie muierea şi vine cu mine, râse Cibi, de parcă ar fi fost în slujba nevestei şi nu a domniei.</p>
                  <p rend="justify">Făcură haz şi Marcu îi destăinui parte din gândurile lui, căci simţea că poate avea încredere în fostul hotnog. Totodată căută să-şi apropie toţi oştenii de sub porunca sa, învăţându-le numele mai la fiecare dintre ei şi dându-şi toată silinţa să le arate cum să-l înfrunte pe duşman. Pentru aceasta era tare îndrăgit de cătane, care se fuduleau cu căpitanul lor.</p>
                  <p rend="justify">Aşa îl prinse pe Marcu ştirea că alteţa-sa prinţul avea să treacă prin Deva, spre a vedea cum s-a pregătit oastea pe care avea de gând s-o ducă pe plaiurile Boemiei.</p>
                  <p rend="justify">Pe tăpşanul de la malul Mureşului, întreaga oştire fusese împărţită în două tabere şi se încleştară între ele „pe viaţă şi pe moarte”. Ceata lui Marcu urma să facă o învăluire şi să cadă în spatele „vrăjmaşului”, silindu-l să se dea prins. Oştenii lui îşi dădură toată silinţa, dar Marcu se cam ferea să iasă la vedere, căci alături de Bethlen călărea însuşi Ugrai! Din fericire, acestuia nici nu-i trecea prin minte că acel căpitan chipeş ar fi putut să fie ţăranul de la Galda. De altfel oştenii lui fură socotiţi drept cei mai bine pregătiţi şi alteţa-sa poftise să-i vadă mai îndeaproape.</p>
                  <p rend="justify">„Vivat, crescat, floriat! „ răcniră feciorii la ivirea falnicului prinţ, ce călărea un frumos armăsar, alb ca neaua. Cu toată ciuda ce-o avea pe Bethlen, Marcu trebui să recunoască, şi-i şi spuse lui Mihai, că semeţia şi pohfala nu erau cu nimic mai prejos ca ale împăratului pe care-l văzuse la Praga. La rândul său, tânărul se simţi de-a dreptul fericit să slujească în oastea vestitului principe.</p>
                  <p rend="justify">—  Care ţi-i numele, viteazule? întrebă Bethlen, oprindu-se în faţa vrednicului căpitan.</p>
                  <p rend="justify">—  Marco Iancovici, alteţa-voastră! Răspunse el fără şovăire, dându-se drept sârb, căci Ugrai era alături.</p>
                  <p rend="justify">—  Îmi placi şi drept răsplată vei căpăta o pungă de ducaţi pentru tine şi un butoi cu vin pentru oştenii tăi.</p>
                  <p rend="justify">—  Alteţă-serenisimă, cuteză bănăţeanul, spre uimirea celor din jurul prinţului. M-aş ruga, în loc de bani, să îngăduie înălţimea-voastră încă un butoi cu vin, ca să ajungă la toţi oştenii.</p>
                  <p rend="justify">Urale şi strigăte de bucurie însoţiră vorbele căpitanului, iar prinţul zâmbi încântat.</p>
                  <p rend="justify">—  Fie pe voia ta, însă şi pe a mea! Căpăta-vei două butoaie, dar şi punga făgăduită.</p>
                  <p rend="justify">Contelui Ugrai nu-i prea plăcu dorinţa „sârbului”, fiindcă însemna că ţine să se facă iubit de oşteni, dar mai cu seamă îl sâcâia asemănarea acestuia cu olanul de la Galda, care îi venise iar în minte. În aceeaşi zi iscoadele lui prinseră a cerceta pe ascuns cine era acest căpitan, dar zadarnic, fiindcă ungurii se jurau că-i din neamul lor, olahii băgau mâna-n foc că are acelaşi sânge cu ei, iar sârbii se fuduleau că el însuşi spusese de ce neam era… Numai pe Kovari nu l-au iscodit, de unde ar fi putut afla că fusese căpitan în oastea lui Tomşa-vodă.</p>
                  <p rend="justify">Oricum, Marcu se trase cât mai la dos din calea lui Ugrai, căci multă vreme nu s-ar fi putut ascunde, dacă s-ar fi ţinut cu tot dinadinsul de urmele lui. Prilejul se ivi o dată cu vestea că pribeagul Radu Şerban pălise în Ţara Românească, dincolo de munte, suferind o ruşinoasă înfrângere. Bethlen porunci să fie întâmpinaţi fugarii spre a nu face prădăciuni prin ţara Transilvaniei, iar Marcu ceru să meargă el cu jumătate din ceata lui. Ar fi vrut să ia mai mulţi, dar se gândea că, de-o fi să-i treacă munţii şi să-i ducă în Moldova, nu prea avea cum să-i plătească. Se bizuia numai pe făgăduiala că vor fi mulţumiţi sub noua domnie de la Iaşi.</p>
                  <p rend="justify">Cibi însă îl părăsi şi căută să scape şi de sarcina avută cât Marcu era căpetenie.</p>
                  <p rend="justify">—  Rămâi cu bine, căpitane! îi zisese el. Musai să mă întorc acasă la ai mei, că eu mi-am cam făcut sorocul. Dar să ştii că dacă ar fi să mă mai chemi la Iaşi îmi ţin făgăduiala, că faină viaţă am dus pe acolo în tinereţele mele…</p>
                  <p rend="justify">Marcu îşi răspândi oamenii prin preajma munţilor Retezat, pândind la anumite poteci ştiute că ar fi putut fi folosite de fugari. Judecata lui se dovedi a fi bună, căci într-adevăr, pâlcuri-pâlcuri, începură a se ivi nenorociţii, arătând ca vai de capul lor. Porunca era ca toţi prinşii să fie trimişi pe dată la Deva, că poate s-ar mai fi ales ceva luptători dintre ei. Dar acelaşi gând îl avea şi bănăţeanul, căruia i se frângea inima la vederea acestor zdrenţe omeneşti. Atâta mai rămăsese din falnica oaste pe care o văzuse la Sătmar, numai cu un an înainte. Nici forţă, dar nici voinţă de împotrivire nu mai era la bieţii oameni, învineţiţi de frig şi sfârşiţi de foame.</p>
                  <p rend="justify">Într-una din zile în trecătoare se ivi o ceată strânsă în jurul unei căruţe pline cu răniţi, înfăşuraţi în cârpe însângerate. Văzând cătanele prinţului fugarii puseră mâna pe spadă şi nu se dezlipiră de căruţă, făcând roată în jurul acesteia.</p>
                  <p rend="justify">—  Daţi-vă prinşi, că vi se cruţă viaţa! le strigă Marcu.</p>
                  <p rend="justify">Nu răspunse nimeri. Se vedea cât-colo că aşteptau porunca unuia de care ascultau şi care se afla printre răniţi. Apoi se auzi o voce pătrunzătoare:</p>
                  <p rend="justify">—  Suntem din ţara Ardealului şi ne întoarcem la casele noastre. Nu avem nimic cu măria-sa prinţul, ca să ne dăm prinşi ori să ne certe cu viaţa, că doar n-am făcut nici o pagubă!</p>
                  <p rend="justify">Dârzul răspuns fu pe placul lui Marcu, dar nu avea încotro. Dacă i-ar fi lăsat să treacă, ar fi fost prinşi de alte cătane în drum şi i-ar fi scăpat din mână pe aceşti oşteni de ispravă. Pentru aceea căută să se înţeleagă cu ei:</p>
                  <p rend="justify">—  Oameni buni! Nu avem gânduri haine cu voi, dar aşa-i porunca alteţei-sale şi trebuie să vă supuneţi!</p>
                  <p rend="justify">—  Atunci, dacă până şi fratele nostru Marcu din Borlova ascultă de prinţ, n-aveţi decât să veniţi să ne legaţi, răspunse acelaşi glas, uluindu-l pe bănăţean.</p>
               </div>
               <div type="div3">
                  <head>ÎNRĂDĂCINAREA.</head>
                  <p rend="justify">DE CUM SE ÎNFĂŢIŞĂ MĂRIEI-SALE GAVRILĂ-VODA MOVILĂ, tânărul Tucalas făcu o plecăciune smerită cu faţa până la pământ. Era un semn de mare supunere pe meleagurile de unde venea şi voia să-şi arate credinţa faţă de domnul ţării în care se pripăşise. Tatăl său, Lampas Tucalas, rămăsese mai departe în olăria lui din Rumelia, dar şi-a povăţuit odrasla să-şi încerce norocul prin ţările româneşti de peste Dunăre, unde mulţi alţi semeni de-ai lor se îmbogăţiseră peste noapte.</p>
                  <p rend="justify">Bani prea mulţi n-avea în pungă, dar înfăţişarea chipeşă şi mai cu osebire mintea lui cea isteaţă erau îndeajuns spre a răzbi prin întortocheatele căi ale vieţii. Bătând când la o uşă, când la alta, izgonit uneori, găzduit cu cinste în alte părţi, pribeagul tânăr izbutise să-şi încropească un acoperământ deasupra capului în cetatea de scaun a Târgoviştei. Se-nţelege că-l trăsese aţa către uliţa olarilor, aflătoare în târg la intrarea dinspre Câmpulung, şi căsuţa lui nici nu era cea mai din margine.</p>
                  <p rend="justify">Dar aşa a fost să-i fie norocul, căci într-o noapte fără stele şi cuprinsă de un vânt tăios de toamnă un drumeţ nimeri la uşa lui. Era sleit de puteri şi abia de mai putea vorbi. Izbutise să-i îngăime că se târâse până acolo, fiind ciuruit de plumbii sâneţelor sloboziţi asupra lui de către seimenii domniei. De fapt se vedea prea bine că veşmintele îi erau năclăite de sânge şi tânărul Tucalas pricepu că nefericitul n-avea s-o mai ducă multă vreme. Singurul ajutor pe care i-l putu oferi fu o cană cu apă, pentru care străinul îi mulţumi din priviri şi abia şopti: „să duci… scrisori… la boier… vel…” apoi îşi dădu duhul în braţele grecului. Încurcat la început, se lumină după ce răsfoi scrisorile din taşca mortului, aflând despre ce era vorba. Veştile aduse de olăcarul ucis preţuiau o avere, dându-i-le chiar celui căruia i se cuveneau, adică vel-spătarului Iancu Filipescu. Dar şi mai de preţ ar fi fost în ochii voievodului, dacă ar fi aflat de hainia boierului pe care-l avea de bun sfetnic. Dumnealui, Iancu Filipescu, nu ar fi poftit să se afle că pribeagul Radu-vodă Şerban dădea de ştire rudei sale vel-spătarul că avea să se repeadă cu oaste năimită ca să-şi recapete domnia, şi mare cheltuială ar fi făcut boierul ca să se păstreze taina. Ba chiar şi moarte de om, la nevoie!</p>
                  <p rend="justify">Fiind încă noapte şi cum apa Ialomiţei nu era prea departe de casa lui, Tucalas târî leşul străinului, după ce avusese grijă ca mai înainte să-i deşarte chimirul. Ce-i drept, se alesese cu ceva, dar era o nimica toată pentru năzuinţele lui, aşa că-şi puse toată nădejdea în nepreţuitele scrisori. Nimeni n-avea să mai afle de soarta nenorocosului olăcar, înghiţit de apa râului, dar nici de urma ştirilor pe care le adusese. El, Tucalas, urma să chibzuiască pe îndelete unde ar trebui duse, dar nu avu timp prea îndelungat, că nişte bătăi în uşă îl făcură să dosească pe dată taşca necunoscutului. Apoi descuie, prefăcându-se a fi sculat din somn, şi se pomeni în faţă cu iuzbaşa Tudoran, omul de credinţă al vel-spătarului. Dar întâlnirea nu s-a petrecut după cum visase tânărul grec, fiindcă slujitorul boieresc l-a luat din scurt şi l-a ameninţat în fel şi chip, încât i-a tăiat pofta de a se mai înţelege cu velitul boier. A făcut pe prostul, că nu ştie nimic şi că nimeni nu i-ar fi trecut pragul casei de mai bine de o săptămână, aşa că iuzbaşa l-a crezut până la urmă şi l-a lăsat în plata domnului.</p>
                  <p rend="justify">Două zile mai târziu izbuti să ajungă la picioarele voievodului, unde se afla acuma, numai că nu se aşteptase să fie primit de faţă cu tot divanul, din care făcea parte şi vel-spătarul Filipescu.</p>
                  <p rend="justify">— Auzit-am că ai ceva de seamă a spune domniei-mele, zise Vodă uitându-se în ochii lui, cum îi era în obicei.</p>
                  <p rend="justify">Tucalas întârzie cu răspunsul, părând a fi tare fâstâcit din pricina atâtor feţe boiereşti:</p>
                  <p rend="justify">—  Iertare, mărite doamne… dar… nu ştiu…  eu… Domnitorul pricepu îndată că era vorba de ceva tainic şi răspunse făcând pe nepăsătorul:</p>
                  <p rend="justify">—  Se vede treaba că nu eşti obişnuit să vorbeşti în lume, ori ce ai a-mi spune suferă amânare, aşa că te vei înfăţişa altă dată. Acuma poţi merge acasă!</p>
                  <p rend="justify">—  Întocmai, măria-ta! se bucură Tucalas, dându-şi seama că domnitorul înţelesese încurcătura lui. Întocmai! Voiam să cer o slujbă pentru mine, dar…</p>
                  <p rend="justify">—  Să mai treci pe la palat, ori să laşi vorbă unde să te caut, urmă voievodul să se prefacă. S-ar putea să am trebuinţă de tine.</p>
                  <p rend="justify">Tânărul ieşi din încăpere cu spatele, făcând întruna temenele, până ce ajunse în dreptul aprodului de la intrare, iar când se văzu afară putu răsufla uşurat, zicându-şi în gând: „Nu-i prost prinţul. Mă voi înţelege cu el negreşit.”</p>
                  <p rend="justify">Vorbea bine româneşte, căci avea mare uşurinţă în însuşirea limbilor, iar anii petrecuţi la Târgovişte îi trăise numai printre români, încât mai că se simţea un adevărat pământean. Acum, de vreme ce avea să-l slujească pe domnul ţării, va căpăta vreo slujbuliţă, mai apoi o dregătorie şi, de ce nu, chiar un rang boieresc?! Aşadar, tocmai se bucura de întorsătura lucrurilor, când o mână i se puse pe umăr şi o voce necunoscută rosti:</p>
                  <p rend="justify">—  Va trebui să mă însoţeşti, prietene, dar mai ales fără zarvă!</p>
                  <p rend="justify">Tucalas se întoarse şi văzu chipul binevoitor al celui ce-i vorbise, dar şi cea de-a doua mână a acestuia, proptită pe mânerul jungherului de la brâu. Fiind numai la doi paşi de curtea domnească, ar fi putut să ţipe în gura mare şi să ceară ajutor. Se-nţelege că scrisorile cu pricina le avea dosite într-un loc tainic şi cu greu s-ar fi putut smulge locul ascunzătorii din gura sa.</p>
                  <p rend="justify">— Porunca măriei-sale? întrebă tânărul, dându-i prin cap că s-ar fi putut să fie un slujitor domnesc.</p>
                  <p rend="justify">— De bună-seamă! Nu se vede cine sunt?</p>
                  <p rend="justify">—  Mă iartă, pan căpitane, dar eu mă cam feresc…</p>
                  <p rend="justify">—  Ştiu, ştiu! rânji oşteanul. Tocmai pentru aceea şi mergem la un loc mai ferit de lume. Urmează-mă!</p>
                  <p rend="justify">Ceva nu-i fu pe plac grecului şi se cam codea să se îndepărteze din preajma voievodului, dar căpitanul nu-i dădu răgaz, ci-l înşfacă de braţ.</p>
                  <p rend="justify">— Haide, că n-avem vreme de pierdut!</p>
                  <p rend="justify">Ajungând în uliţă, Tucalas îşi dădu seama că făcuse o prostie să se supună orbeşte, dar acum era prea târziu, căci alţi slujitori înarmaţi îl luară în primire. Iar când zări şi casele boierului Filipescu, îi venea să-şi dea cu pumnii în cap pentru neghiobia de care dăduse dovadă. Căzuse în capcană ca prostul şi în nici un fel n-ar mai fi putut fugi. Nici pe sprijinul târgo-veţilor nu se putea bizui, fiindcă grecii nu prea erau iubiţi în vechea cetate de scaun. Singura lui mângâiere îi rămase în cele spuse cu ani în urmă de către o ghicitoare, care îi prevestise un viitor măreţ.</p>
                  <p rend="justify">—  Socot că ai scrisorile asupra ta, îi zise deodată căpitanul, făcându-l să-şi piardă orice îndoială asupra celor ce aveau să urmeze.</p>
                  <p rend="justify">—  Habar n-am despre ce vorbeşte domnia-ta…</p>
                  <p rend="justify">—  Ei atunci, ai să afli curând de la măria-sa vel-spătarul, ori de nu, de la Tiu-ţiganul, gâdele ce-l slujeşte pe boier… De altfel nici nu-i treaba mea, dar dacă îmi dai hârtiile te slobod pe dată şi îţi vezi de treabă.</p>
                  <p rend="justify">Tucalas îl luă pe „nu” în braţe şi astfel se văzu prăvălit în pivniţa de sub ceardac, oprindu-se cu spinarea pe un butoi de vin. Zări apoi cum fu trasă uşa zăbrelită în urma lui şi un lacăt uriaş îl pecetlui ca într-o adevărată temniţă. Se îndreptă către fundul beciului căutând să străpungă bezna, dar îşi dădu seama că erau numai butoaie şi că pe acolo n-ar fi putut scăpa nicicum. Nu-i rămânea decât să-l înfrunte pe cumplitul boier.</p>
                  <p rend="justify">Îi era tare dragă viaţa şi nu şi-ar fi lăsat-o zălog pentru orice fleac. Abia împlinise douăzeci şi cinci de primăveri, mustăcioara lui ca vrabia şi neagră ca tăciunele împodobea o faţă albă ca marmura, avea pe „vino-ncoace” şi multe inimi muiereşti tresăriseră la vederea frumosului flăcău.</p>
                  <p rend="justify">—  Ce faci acolo? auzi el o gingaşă voce de fată.</p>
                  <p rend="justify">Tânărul holbă ochii şi rămase uluit de frumuseţea copilei ce părea să fi coborât din poveştile de altădată ale Olimpului.</p>
                  <p rend="justify">Să fi tot numărat vreo doisprezece-treisprezece anişori, dar era bine săltată şi cu boi de femeiuşcă. Avea alături un dulău cât toate zilele şi pe deasupra şi negru ca Satan.</p>
                  <p rend="justify">—  Cum te cheamă? întrebă ea, mângâindu-şi câinele.</p>
                  <p rend="justify">—  Ghinea, frumoasă jupâniţă, răspunse Tucalas, fiind primul nume românesc ce-i venise în minte.</p>
                  <p rend="justify">—  Da’ ce cauţi acolo? Cine te-a-ncuiat?!</p>
                  <p rend="justify">—  Din greşeală, domniţă, minţi tânărul. Fusei cu un prieten să gustăm un vinişor, dar se vede treaba că a fost prea mult pentru mine şi, iacă, m-am trezit printre butoaie părăsit de tovarăşul meu. Acuma îl aşteptam să se întoarcă, dădu el din umeri şi căută să zâmbească cât mai fermecător cu putinţă.</p>
                  <p rend="justify">— Stai de mult?</p>
                  <p rend="justify">— De ieri.</p>
                  <p rend="justify">—  Sărăcuţul! Ţi-o fi foame, sete…</p>
                  <p rend="justify">—  Ba de sete nici vorbă, dar nu ştiu cum să fac să ies.</p>
                  <p rend="justify">—  Ţi-e frică?</p>
                  <p rend="justify">— De ce?</p>
                  <p rend="justify">—  Pentru că dacă te încumeţi să mergi pe întuneric până, în capul celălalt al pivniţei ai să găseşti o scară ce duce la iatacul „moşului”. Iacă, mă duc să-ţi deschid!</p>
                  <p rend="justify">Şi fără să mai aştepte răspunsul fata o zbughi la fugă, urmată de dulău. Nu mai era de aşteptat! Cu toată teama ce o avea de întunecimea hrubei, tânărul se avântă voiniceşte şi poate că ar mai fi orbecăit o bucată de vreme, de n-ar fi fost geana de lumină ce trebuia să fie din iatacul cu pricina. Bănuia că „moşu” nu putea fi decât însuşi boierul Filipescu, dar nu era el chiar aşa de bătrân. Acum însă n-avea timp pentru astfel de gânduri, ci se avântă voiniceşte pe treptele ce se vedeau destul de bine.</p>
                  <p rend="justify">—  Îţi mulţumesc din adâncul inimii mele, frumoasă jupâniţă, şi Dumnezeu să te înzestreze cu toate harurile pământului.</p>
                  <p rend="justify">Apoi, dintr-o dată o săltă de mijloc şi-i sărută obrajii, făcând-o să se înroşească precum para focului. O lăsă însă degrabă şi porni din loc, sărind de pe cerdac şi apucând-o de-a dreptul peste gard.</p>
                  <p rend="justify">Fata se uită cu coada ochiului după fugar şi deodată îi dădu prin minte că s-ar fi putut să fi fost vreun hoţ. O cuprinse o ciudă nespusă, dar nu fiindcă fusese sărutată… ci fiindcă n-a apucat să afle cine era frumosul străin!</p>
                  <p rend="justify">Aşa o găsi vel-spătarul, care ţinea la nepoată-sa ca la ochii din cap. Ea, Florica, şi frăţine-său, Matei, erau copiii unei surori de-a lui, răposată de câţiva ani, şi cum el nu avea moştenitori îi adusese pe orfani pe lângă sine, iubindu-i părinteşte.</p>
                  <p rend="justify">—  Da’ cine te-a supărat, Floricico? Nu cumva te-ai lovit? o luă el în şagă, cum făcea pe vremea când abia de mergea copăcel. Lasă că-i dă el moşu!</p>
                  <p rend="justify">Copila se smiorcăi:</p>
                  <p rend="justify">—  Să ştii că, dacă vrei, pe mine trebuie să mă baţi… fiindcă eu i-am dat drumul lui Ghinea-tâlharul…</p>
                  <p rend="justify">Boierul rămase uluit. Nu pricepea nimica, aşa că o luă cu binişorul:</p>
                  <p rend="justify">— Bine ai făcut! Nu-i nici o pagubă cu astfel de tâlhari. Dar ia spune, de unde i-ai dat drumul?</p>
                  <p rend="justify">—  Din pivniţă!</p>
                  <p rend="justify">—  Ţi-a spus el că-l cheamă Ghinea, sau cum îi ziseşi?</p>
                  <p rend="justify">— Da!</p>
                  <p rend="justify">—  Lasă-l în plata Domnului şi nu te mai necăji. Tot în ştreang are s-o sfârşească, aşa cum se petrece cu toţi tâlharii, o asigură boierul mângâindu-i creştetul.</p>
                  <p rend="justify">—  Nu eşti supărat pe mine?</p>
                  <p rend="justify">—  Nici vorbă, Floricuţo. Şi nu te mai gândi la el!</p>
                  <p rend="justify">Înviorată, Florica o luă la fugă, sub privirea caldă şi drăgăstoasă a unchiului ei, care după o clipă de chibzuinţă simţi că-l cuprinde o anume îndoială şi porunci pe dată să i se înfăţişeze căpitanul Brahă.</p>
                  <p rend="justify">—  Unde-i grecul? îl întrebă el pe oştean.</p>
                  <p rend="justify">—  În pivniţă, măria-ta!</p>
                  <p rend="justify">— Pe dracu! A fugit!</p>
                  <p rend="justify">—  Nu se poate. Lăcata este şi acum acolo. Eu cu mâna mea l-am zăvorit.</p>
                  <p rend="justify">—  Ba uite că s-a putut! Ia oameni cu tine şi dă fuga după el. Nu cumva să apuce iar la Vodă, aşa că păziţi în preajma palatului.</p>
                  <p rend="justify">Tucalas era însă o vulpe şireată şi nici gând să se întoarcă acasă, dar nici să se arate la curte. Se ascunse la un cârciumar, care îi era prieten, şi se puse pe chibzuit ce avea de făcut. Îi rămăsese gândul la frumoasa fată, care în câţiva ani era numai bună de măritat, dar şi la numele de Ghinea, care începuse să-i placă. Pe de altă parte, dacă ar mai fi zăbovit, pribeagul Radu-vodă ar fi intrat cu oastea în ţară şi cine ştie dacă nu biruia?…  Apoi nici scrisorile n-ar mai fi avut preţ dacă aştepta. Se hotărî deci să-i aţină calea vel-spătarului.</p>
                  <p rend="justify">Chiar în aceeaşi zi, pe când oamenii lui Brahă îl căutau pe grec prin tot târgul, boierul îi ieşi în cale, în dreptul bisericii Stelea.</p>
                  <p rend="justify">—  Mă-nchin cu supuşenie, măria-ta! zise mieros Tucalas, făcând o temenea cuviincioasă.</p>
                  <p rend="justify">Boierul nu se aşteptase la o asemenea întâlnire, dar îndată o luminiţă îi străluci în ochi.</p>
                  <p rend="justify">—  Bună să-ţi fie inima, asemenea glasului, pan Ghinea. Plăcut mi-ar fi să schimbăm o vorbă-două, mai înainte de a fi prea multe…</p>
                  <p rend="justify">—  Bucuros, înălţimea-ta! Că eu totdeauna am vrut să mă înţeleg omeneşte cu cei de bună-credinţă.</p>
                  <p rend="justify">—  Aşaaa? Atunci poate vrei a mă însoţi… şi bineînţeles că nu pentru a-mi gusta vinul. Ce zici?</p>
                  <p rend="justify">Tucalas zâmbi cu gândul la frumoasa copilă, dar nu putea avea încă destulă încredere în vel-spătar.</p>
                  <p rend="justify">—  Şi mă voi întoarce acasă după cum mi-a fi voia?</p>
                  <p rend="justify">—  De bună-seamă! Dacă vrei, mă jur pe sfânta cruce! Pe lângă ei treceau nenumăraţi slujitori domneşti şi poate că vreunul dintre aceştia avea sarcina să-l cheme la palat, dar tânărul se hotărî pe dată.</p>
                  <p rend="justify">—  Prea-bine. Să mergem! încuviinţă el, mulţumându-se cu jurământul spus în grabă de boier în faţa bisericii.</p>
                  <p rend="justify">O  apucară încet spre casele boiereşti, fără a scoate o vorba despre scrisori, iar slujitorii se ţineau la vreo zece paşi în urma lor. De abia când ajunseră în cunoscutul iatac în care dădea chepengul, boierul se tolăni pe un divan şi spuse pe şleau:</p>
                  <p rend="justify">— Domnia-ta ai ucis un olăcar, pe care l-ai jefuit mai apoi. Nu-mi pasă! Dă-mi numai scrisorile, care de drept sunt ale mele. Cât vrei pe ele? Unde-s?</p>
                  <p rend="justify">— Prea multe întrebări deodată, măria-ta! zâmbi Tucalas. Mai întâi că n-am ucis pe nimeni.</p>
                  <p rend="justify">— Să zicem!</p>
                  <p rend="justify">—  Mă jur! Fusese rănit de moarte şi l-aş fi ajutat daca s-ar mai fi putut. Scrisorile el mi le-a dat şi le-aş fi adus înălţimii-tale, de nu s-ar fi ivit acel iuzbaşa…</p>
                  <p rend="justify">—  Tudoran…  Dobitocul! N-a ştiut să vorbească.</p>
                  <p rend="justify">—  Cu adevărat! încuviinţă grecul. Atunci, m-am speriat şi le-am ascuns.</p>
                  <p rend="justify">— Unde?</p>
                  <p rend="justify">—  Am să spun dacă luminăţia-ta vorbeşte altfel decât slujitorul acela…</p>
                  <p rend="justify">Boierul se stăpâni, muşcându-şi mustaţa.</p>
                  <p rend="justify">— Cât? întrebă el. Sau poate că vrei o slujbă, după cum te-am auzit cerându-i lui Vodă?</p>
                  <p rend="justify">—  Cam puţin, pan vel-spătare. Eu sunt un om liber. Mai mult chiar… pot fi de folos.</p>
                  <p rend="justify">—  Nu mă-ndoiesc, şi pentru aceea ţi-am cerut ascultarea. Pentru plată, se-nţelege.</p>
                  <p rend="justify">—  Eu nu-s slugă, şi domnia-ta să mai ştii că sunt de mare credinţă pentru un prieten. La noua domnie aş putea dobândi o dregătorie cât de mică?</p>
                  <p rend="justify">—  Deci ai citit scrisorile?! răbufni Filipescu. Nu crezi că vrei prea mult? Spune-mi cel puţin când vine măria-sa Radu-vodă, şi capeţi zece pungi.</p>
                  <p rend="justify">—  Aşa nu! Când o veni, se va vedea. Dacă o veni cândva! Boierului nu-i prea căzu la îndemână obrăznicia grecului, dar neavând încotro trebui să-l rabde, fiind la voia lui.</p>
                  <p rend="justify">—  Bine prietene… Ghinea, îngădui el. Voi face pe voia domniei-tale, dar să nu te pună dracu să mă amăgeşti că…  eu nu-s nepoată-mea Florica.</p>
                  <p rend="justify">—  Aşa o cheamă? se lumină Tucalas. Rău îmi pare că am fost silit s-o păcălesc. Oare mă va ierta vreodată?</p>
                  <p rend="justify">—  Dacă ai să-mi fii cu credinţă, pot făgădui eu că da. Ei, ce zici? Batem palma?</p>
                  <p rend="justify">— Păi atunci, sunt omul măriei-tale. Să facem un înscris!</p>
                  <p rend="justify">—  Ce, eşti nebun? N-ai încredere în cuvântul meu?</p>
                  <p rend="justify">—  Cum de nu, pan vel-spătare, dar trebuie să ştiu şi eu ce am să ajung.</p>
                  <p rend="justify">Boierul rămase o vreme pe gânduri, în timp ce Tucalas îşi arunca nepăsător ochii pe ştergarele atârnate de pereţii odăii.</p>
                  <p rend="justify">—  Fie şi aşa! Am să chem grămăticul, căci pe undeva îmi place cum gândeşti. Dacă nu mă-nşeli, om te voi face!</p>
                  <p rend="justify">Tânărul nu răspunse, ci rămase tot zâmbitor, ca şi cum nu lui i se făcea o favoare.</p>
                  <p rend="justify">—  Mai întâi, aş pofti să porţi numele de Ghinea şi, cum a rămas de la răposata soru-mea un petec de moşie la Brătăşani în ţinutul Romanaţilor, ai putea să-ţi spui Ghinea ot Brătăşani.</p>
                  <p rend="justify">—  Ce legătură am eu cu acea moşie?!</p>
                  <p rend="justify">—  Poate că o să ai. Mi-e cam peste mână şi n-am să-ţi ascund că-s în gâlceavă cu moşnenii locului, aşa că n-o prea lucrez. Dacă izbuteşti să limpezeşti cearta, ţi-o fac vânzătoare.</p>
                  <p rend="justify">Tucalas rămase puţin descumpănit. E drept că tare mai visa el să ajungă stăpân de moşie, însă, dacă boierul Iancu Filipescu îl îmbia cu atâta uşurinţă, trebuie că era anevoie s-o dobândească. Oricum, merita să-ncerce!</p>
                  <p rend="justify">—  Atunci am să aduc scrisorile în schimbul actului de vânzare a moşiei Brătăşani. E bine?</p>
                  <p rend="justify">—  Dar vei datora şi spunere în faţa voinţei mele, adăugă boierul. Rămânem înţeleşi, pan Brătăşane, şi nu-ţi rămâne decât să te ţii de făgăduiala. Mergi sănătos!</p>
                  <p rend="justify">Ar fi fost însă prea frumos ca totul să se petreacă fără nici o piedică pentru noul împământenit, Ghinea Brătăşanu. Acasă îl aştepta un paic domnesc, aducându-i poruncă să se înfăţişeze pe dată măriei-sale, în spătăria mică. Nu i-a prea ieşit la socoteală această chemare, dar după ce se mai gândi puţin îşi zise că poate fi bine şi aşa, apucă scrisorile voievodului pribeag şi le dosi în sân, apoi îl urmă pe slujitorul domnesc la palat.</p>
                  <p rend="justify">Domnitorul era nerăbdător să afle ce-ar fi putut să-i spună tânărul necunoscut, căci zvonuri erau multe şi câţiva sfetnici îl povăţuiră să tragă cu urechea la oricine putea, întrucât vremurile se arătau înşelătoare. Acum, că aflase de umbletele grecului pe la boierul Filipescu, era şi mai curios să afle despre ce putea fi vorba.</p>
                  <p rend="justify">— După cum vezi, suntem între patru ochi, prietene, îi zise voievodul. Ce-ai vrut a-mi spune?</p>
                  <p rend="justify">—  Măria-ta, am veşti înspăimântătoare, dar nu le pot dovedi.</p>
                  <p rend="justify">— Cum vine asta?!</p>
                  <p rend="justify">—  Pot a spune măriei-tale că se abate asupra ţării primejdia războiului, căci fostul domn Radu Şerban vine cu oaste de peste munte.</p>
                  <p rend="justify">—  De unde ştii?</p>
                  <p rend="justify">—  În ziua când m-am înfăţişat măriei-tale, în casa mea se afla un om venit anume să aducă ştirea, dar întorcându-mă n-am mai dat de el şi nici nu ştiu ce i se va fi întâmplat.</p>
                  <p rend="justify">—  Şi ţi-a spus el aşa ceva?</p>
                  <p rend="justify">— Da!</p>
                  <p rend="justify">Gavrilă-vodă rămase pe gânduri, neştiind ce să creadă. I se strecurase la ureche că grecul bătea casa Filipescului, care-i cam purta sâmbetele, dar n-avea nici o dovadă a hainiei boierului.</p>
                  <p rend="justify">—  I-ai spus şi dumnealui, vel-spătarului, despre asta? întrebă deodată voievodul.</p>
                  <p rend="justify">— Nici gând, milostive domn.</p>
                  <p rend="justify">— Atunci ce treabă ai cu el?</p>
                  <p rend="justify">—  Mă rugam de dumnealui, boier Iancu, să-mi vândă moşia Brătăşani, însă nu ne înţelegem la preţ. Eu nu prea mă ajung cu banii şi din pricina asta fusei de două ori pe acolo, dar…</p>
                  <p rend="justify">—  Adevărat grăieşti?</p>
                  <p rend="justify">— Mă jur pe…</p>
                  <p rend="justify">—  Ei bine, prietene…  cum ai zis că-ţi spune?</p>
                  <p rend="justify">—  Tucalas. Ianis Tucalas, dar cu îngăduinţa măriei-tale mi-aş zice Ghinea. Ghinea Brătăşanu…</p>
                  <p rend="justify">—  Hm! încep să înţeleg umbletele tale pe la Filipescu. Vrei să te împământeşti?</p>
                  <p rend="justify">— Întocmai, măria-ta.</p>
                  <p rend="justify">—  Atunci, dacă n-ai minţit, am să întăresc prin hrisov domnesc vânzarea şi ţi-oi acoperi şi o parte din preţ. Iar pe viitor, toată lumea să nu-ţi mai spuie altcum decât Ghinea Brătăşanu. Dacă însă mi-ai ascuns ceva, două parale nu mai face capul tău. Acum am să poruncesc vistiernicului să-ţi dea banii de trebuinţă şi tu să rămâi în slujba domniei mele.</p>
                  <p rend="justify">—  Cu supunere şi credinţă te voi sluji, prea-nălţate stăpân, fu răspunsul lui Tucalas, care sărută mâna domnitorului, ca pe icoana Maicii Domnului.</p>
                  <p rend="justify">—  Mă bizui pe tine, Ghinea Brătăşanu! zâmbi domnitorul şi ieşi.</p>
                  <p rend="justify">Nu era vreme de pierdut, căci duşmanul trebuia întâmpinat, dacă spusele lui Ghinea se adevereau şi Vodă se gândea să-l norocească şi cu alte binefaceri pe inimosul tânăr. Acesta însă dădu fuga la boierul vel-spătar, care întocmise în răstimp sinetul de vânzare a moşiei. La rândul său Ghinea îi înmână taşca cu scrisori, dar vel-spătarul îl privi cu neîncredere, căci auzise că trecuse pe la Vodă.</p>
                  <p rend="justify">— Vodă le-a citit de-a fir a păr? întrebă el batjocoritor.</p>
                  <p rend="justify">— Ferit-a sfântul! Mă crezi nebun, pan vel-spătare?</p>
                  <p rend="justify">—  Dar ce-a vrut? Despre ce-aţi vorbit? Ştiu c-ai fost pe acolo! Vorbeşte!</p>
                  <p rend="justify">—  I-am spus că am ştire că din Ardeal vine oaste puternică…</p>
                  <p rend="justify">— Ticălosule! sări boierul gata să-l lovească. Iudă!</p>
                  <p rend="justify">—  Stai, măria-ta, nu te oţărî! Oricum avea să afle, când va fi pălit de măria-sa Radu-vodă. Altceva nu i-am mai spus nimic şi nici n-a văzut nici o scrisoare. Iacă, sunt toate aici!</p>
                  <p rend="justify">—  Nu minţi?</p>
                  <p rend="justify">—  Domnia-ta n-ai decât să rupi înscrisul ce l-ai făcut, că eu nu mă mai învoiesc, dacă n-ai încredere în mine. Însă am izbutit să întărească şi Vodă această vânzare, căci pentru asta i-am spus că trec mereu pe la domnia-ta…</p>
                  <p rend="justify">Şi Ghinea îi aruncă o privire aşa cum numai el se pricepea când voia să fie pe placul cuiva</p>
                  <p rend="justify">—  Ghineo, eşti dat naibii, dar să te ferească sfântul să mă tragi pe sfoară…  Ţine minte! şi boierul Filipescu îi înmână sinetul.</p>
                  <p rend="justify">Noul stăpân al moşiei de pe malul Oltului isprăvi curând cearta cu ţăranii, căci actele doveditoare glăsuiau că pământul se cuvenea chiar Floricăi, frumoasa nepoată a boierului Filipescu, şi asta i-a fost îndeajuns ca să-i izgonească cu otuzbirul. Toate celelalte hrisoave, îngălbenite de vreme, n-a vrut să le ia în seamă, şi Ghinea s-a înstăpânit temeinic.</p>
                  <p rend="justify">În răstimp voievodul pribeag pălise cu oastea ce i-a fost zdrobită de către Gavrilă-vodă şi acesta şi-a arătat recunoştinţa faţă de Brătăşanu, făcându-l medelnicer, iar acum căuta dovezile contra boierilor care ar fi vrut să-l sprijine pe pribeag. Unul dintre aceştia era Filipescu, şi voievodul s-a gândit că ar putea afla dedesubturile de la boierul cel proaspăt din Romanaţi, căruia nu prea îi erau pe plac ifosele de stăpân ce şi le dădea vel-spătarul faţă de el. Aşa se face că boierul Brătăşanu fu chemat la Târgovişte în mare taină, unde măria-sa îi destăinui temerile ce le avea asupra vel-spătarului. Amintindu-i că lui îi datora şi rangul şi averea de care se bucura, Vodă îi ceru să afle ce punea la cale Filipescu pe ascuns. Pentru aceea îl sfătui să se prefacă a fi împotriva domniei şi să-l tragă de limbă pe marele boier.</p>
                  <p rend="justify">Isteţ cum era din fire, Brătăşanu se duse la curtea din Filipeşti, unde fu primit cu dragă inimă şi dădu peste mai mulţi boieri de ţară, nemulţumiţi de rânduiala domniei. Se vede însă că domnitorul n-a avut răbdare să afle cu binişorul dovezile hainiei, căci la numai două zile a şi trimis seimenii să-i prindă pe toţi câţi erau strânşi acolo şi să-i ducă cetluiţi la Târgovişte.</p>
                  <p rend="justify">Dar vel-spătarul Iancu Filipescu nu era omul care să se lase prins cu una, cu două. Conacul avea împrejmuire cu zid de piatră şi oameni pricepuţi în meşteşugul sâneţelor, aşa că atunci când slujitorii domneşti le cerură să se dea prinşi, cei dinăuntru au răspuns cu plumbi. De voie, de nevoie, Ghinea a fost alături de împresuraţi şi vreo două zile a ţinut încleştarea, până când Vodă a trimis întăriri. În cele din urmă, boierul Iancu a hotărât să rămână câţiva slujitori să facă faţă la garduri, iar ai lui şi toţi oaspeţii să fugă prin hrube anume tăinuite, apucând calea pribegiei în Ardeal.</p>
                  <p rend="justify">Unul dintre cei mai înflăcăraţi apărători ai conacului era tânărul Matei de la Brâncoveni, fratele Floricăi şi deci nepotul marelui spătar. De cum l-a cunoscut, Ghinea a simţit o pornire lăuntrică pentru acest viteaz vlăstar boieresc, mai cu seamă că înfăţişarea lui îi aducea aminte de soră-sa. Aceasta a plecat printre cei dintâi, laolaltă cu toate femeile de casă, şi acuma vor fi fost departe, bărbaţii rămânând mai pe urmă. Dar se vede că cineva îi vânduse, fiindcă la ieşirea din hrubă i-au aşteptat duşmanii. A avut loc o luptă crâncenă în care tânărul Matei a fost lovit de un plumb în picior, făcându-l să nu mai poată fugi. Primejdia era deosebită, căci de-ar fi căzut viu în mâinile seimenilor l-ar fi aşteptat descăpăţânarea la cetatea de scaun. Vroi să se înjunghie el însuşi, dar Ghinea nu-l lăsă şi, cum mai era cu încă doi boiernaşi, îl apucară pe sus ca să-l ducă mai departe. Cum era însă de aşteptat, în scurtă vreme fură înconjuraţi de oşteni şi siliţi să se dea prinşi. Lacrimi amare de ciudă se prelingeau pe obrajii viteazului Matei la gândul morţii ruşinoase ce avea să-i întâmpine, dar Ghinea încerca întruna să-l potolească.</p>
                  <p rend="justify">—  Fac eu ce fac şi te scap, îi spunea el. Să n-ai nici o teamă!</p>
                  <p rend="justify">Grecul nădăjduia că avea să fie dus la judecata lui Vodă şi atunci ar fi spus în gura mare cine îl trimise acolo, dacă măria-sa n-avea să-l scape. Ceruse paznicilor în mai multe rânduri să i se dea de veste domnitorului că el se află întemniţat, dar nimeni nu-l lua în seamă. Iată însă că într-o bună zi veni armaşul, care le zise că din porunca domnitorului, toţi prinşii aveau să-şi pună capul pe butuc.</p>
                  <p rend="justify">— Fără să ne mai judece Vodă? sări ca ars Ghinea.</p>
                  <p rend="justify">—  Fără, boierule! Are să vă judece Dumnezeu, pentru faptele voastre mârşave, răspunse armaşul.</p>
                  <p rend="justify">—  Atunci rogu-te, boier-armaş, spune-i măriei-sale că un slujitor de taină şi de mare credinţă se află aici şi că ar vrea să-i vorbească.</p>
                  <p rend="justify">Armaşul îl privi neîncrezător, căci nu-l cunoştea pe Ghinea şi nici n-avea porunci anume de la stăpânul său în ce priveşte prinşii. Dădu din umeri şi plecă fără a-i da vreun răspuns, lăsându-l pe tânărul grec să se frământe, fără speranţă de a-şi afla liniştea. Ar fi fost prea crud să sfârşească sub securea gealatului, când nici nu apucase măcar să se bucure de dulceaţa vieţii boiereşti. Nu astfel îi fusese prezicerea!</p>
                  <p rend="justify">Ziua sorocită descăpăţânării sosise şi nici un semn de la Vodă, cum că ar vrea să-l vadă. Trebuiau să fie ucişi pe rând, dar chiar acolo, în temniţă, fără să mai vadă târgoveţii îndeplinirea osândei. Se ruşina voievodul că nu prinsese decât pe cei fără de ranguri din rândurile boierilor vânzători de domn.</p>
                  <p rend="justify">Cel dintâi fu luat Duică-serdarul, care păşi cu semeţie să înfrunte mânia domnească. Apoi îi veni rândul lui Ghinea!</p>
                  <p rend="justify">De cum intră în încăperea unde îl aştepta călăul, dădu însă cu ochii peste voievod.</p>
                  <p rend="justify">—  Tu, Ghineo?! se miră acesta. Ce cauţi printre haini?</p>
                  <p rend="justify">—  Uitat-ai oare, prea-milostive stăpân, că însuşi măria-ta m-a trimis în vizuina lupului? Ce era să fac? A trebuit să urlu cu ei.</p>
                  <p rend="justify">—  Cum era să uit? Dar în răstimp căpătasem veste de la un boier, tot iscoadă de-a mea pe lângă Filipescu, şi mă mir că nu te-a înştiinţat să pleci la vreme.</p>
                  <p rend="justify">— Cine era omul, măria-ta?</p>
                  <p rend="justify">—  Clucerul Du…  vru să-i răspundă voievodul, dar se opri pe dată. Hm! Acuma nu mai foloseşte să-i afli numele. Nădăjduiesc să nu fi căzut sub plumbii seimenilor.</p>
                  <p rend="justify">—  Tare bine ar fi să-l aflu şi să-i dau de ştire la rândul meu, căci boierul Filipescu nu se poate să nu-l dibăcească şi atunci tot mai bun aş fi eu în locul lui!</p>
                  <p rend="justify">Domnitorul se gândi o clipă, după care urmă:</p>
                  <p rend="justify">—  Vezi-bine că n-am să te scurtez de cap, deşi nu ştiu dacă bine fac au ba. Dar nici să te slobod numai pe tine nu-i cu putinţă, că prea ar bate la ochi.</p>
                  <p rend="justify">—  Să-mi fie cu iertăciune, bunule stăpân, dar tot aşa gândeam şi eu. Va trebui să ne slobozi pe toţi!</p>
                  <p rend="justify">—  Ce, eşti nebun? Să las să-mi scape năpârcile după ce le-am prins?</p>
                  <p rend="justify">—  Luminate stăpân, făcu Ghinea cu glas domol. Îi scap eu, cu îngăduinţa măriei-tale…</p>
                  <p rend="justify">—  Cum aşa?</p>
                  <p rend="justify">—  Îi fac scăpaţi la noapte, numai temnicerii să se facă a nu şti.</p>
                  <p rend="justify">—  Dar Duică?! Ce-or să zică de el? întrebă Vodă arătându-i leşul însângerat ce zăcea pe lespedea de piatră.</p>
                  <p rend="justify">—  N-au de unde şti. Vom spune că l-ai trimis la ocnă, la Telega.</p>
                  <p rend="justify">—  Şi tu? Tu cum de-ai scăpat şi te întorci printre ei?</p>
                  <p rend="justify">—  Mie îmi vine rândul abia mâine. N-a înţeles bine dumnealui, armaşul, că trebuie ucis numai câte unul pe zi, şi gata!</p>
                  <p rend="justify">Domnitorul zâmbi în barbă:</p>
                  <p rend="justify">—  Eşti dracu gol, Brătăşane! Tu ai merita să-mi fii postelnic!</p>
                  <p rend="justify">—  De va fi nevoie, măria ta…  se plecă slugarnic grecul. Apoi fură date poruncile de trebuinţă şi Ghinea se întoarse printre prinşi, teafăr şi nevătămat.</p>
                  <p rend="justify">— Ai scăpat?! holbă ochii la el Matei, pătruns de bănuială.</p>
                  <p rend="justify">—  Doar o zi…  Un scurt răgaz, căci Vodă a trebuit să plece şi, cum nu voia să scape plăcerea de a-mi vedea căpăţâna rostogolindu-se, m-a amânat pe mâine.</p>
                  <p rend="justify">—  Şi Duică? întrebă careva.</p>
                  <p rend="justify">— La ocnă!</p>
                  <p rend="justify">—  Deci s-ar putea să mai scăpăm şi cu viaţă? cuteză un boieraş, căruia abia îi mijise mustaţa.</p>
                  <p rend="justify">—  Decât viaţă de ocnaş, mai bine moartea! îl repezi Matei. Ah! De-am avea un jungher măcar…</p>
                  <p rend="justify">—  Nu-i nevoie, cinstite boierule, zâmbi Ghinea. Cât am aşteptat să mă scurteze izbutii să vorbesc cu unul dintre paznici, care ne va înlesni fuga la noapte…</p>
                  <p rend="justify">—  E cu putinţă? întrebă nerăbdător tinerelul.</p>
                  <p rend="justify">—  Ia taci, Cosmo, şi nu te grăbi! se răsti Matei. Vorbeşte mai desluşit, frate Ghineo, nu ne mai da speranţe deşarte.</p>
                  <p rend="justify">—  Cum vă spui, urmă Ghinea. La noapte avem a scăpa cu toţii, şi fugim care cum om vedea cu ochii.</p>
                  <p rend="justify">—  În Ardeal…</p>
                  <p rend="justify">—  Oriunde va crede fiecare de cuviinţă, căci ne vom despărţi când ne-om vedea în afară. Tu, prietene Matei, ai să vii cu mine, că eşti rănit, ceilalţi, fiecare pe seama lui.</p>
                  <p rend="justify">—  Ba pe mine să mă lăsaţi aici, să nu vă fiu povară la drum, se împotrivi fratele Floricăi.</p>
                  <p rend="justify">—  Nici nu mă gândesc! răspunse hotărât Ghinea. Să aşteptăm cu încredere cel de-al doilea cântat al cocoşului, că aşa m-am înţeles. Acum să ne hodinim ca să prindem putere!</p>
                  <p rend="justify">Fuga n-a fost însă lipsită de peripeţii, căci Gavrilă-vodă, neîndurându-se a-i scăpa pe toţi, pusese oameni anume pe urmele fugarilor, înjunghiindu-i pe la colţul uliţelor în plină noapte. Doar Matei, cărat în cârcă de Ghinea, a scăpat cu viaţă, fiindcă ucigaşii nu aveau poruncă să-l urmărească şi pe tânărul boier grec.</p>
                  <p rend="justify">—  O să mergem la Brătăşani, zise Ghinea când ajunseră în casa de la marginea târgului, în care trăise cu ani în urmă. Rămăsese părăsită şi iată că acuma le prindea bine.</p>
                  <p rend="justify">— Nu în Ardeal? se miră Matei. Au să ne prindă…</p>
                  <p rend="justify">—  Ba, tocmai că acolo n-au să ne caute niciodată! Şi mai apoi să ştii că domniile au viaţă scurtă în ţara asta. S-ar prea putea ca până om ajunge să se şi mazilească Vodă. Până una-alta am s-o scol pe vecina mea de altădată, baba Safta, să te oblojească şi om rămâne aici până s-or linişti lucrurile.</p>
                  <p rend="justify">—  Cum am să-ţi mulţumesc vreodată, frate Ghineo? zise înduioşat Matei. De nu erai tu, mă aflam acuma pe cealaltă lume. De-o fi să dai de greu cândva, la mine ai să găseşti întotdeauna sprijin şi adăpost.</p>
               </div>
               <div type="div3">
                  <head>FLOAREA DE LA BOZOVICI.</head>
                  <p rend="justify">LUI MARCU I SE PĂRU CUNOSCUTĂ VOCEA DIN CĂRUŢĂ, dar nu-şi putea aduce aminte unde o mai auzise, încalecă şi înainte de a da pinteni calului, strigă către fugari:</p>
                  <p rend="justify">— Iacă, am să vin singur la voi, ca să vă dovedesc gândul meu cel bun!</p>
                  <p rend="justify">Se lăsă o tăcere, ca şi cum aşteptau povaţa celui ce vorbise, după care unul dintre ei răspunse:</p>
                  <p rend="justify">—  N-ai decât să vii domnia-ta, căpitane, că noi nu avem nimic de ascuns. Nici măcar goliciunea pe care zdrenţele astea n-o mai pot acoperi.</p>
                  <p rend="justify">Până să ajungă Marcu, fu săltat dintre răniţii din car unul care nu se deosebea cu nimic de ceilalţi, numai că de bună-seamă el le era căpetenie.</p>
                  <p rend="justify">—  Marcule! Frate! suspină rănitul hârâindu-i pieptul şi suflând cu greutate. Eu îs Amosie!… nu-ţi mai aduci aminte? Amosie de la Ciunga.</p>
                  <p rend="justify">Marcu îşi înghiţi nodul ce i se pusese în gât şi abia de putu răspunde:</p>
                  <p rend="justify">—  Cum să te uit, Amosie dragă? Numai că aşa bărbos cum eşti, nu puteam să-mi dau seama, să mă fi tăiat bucăţele.</p>
                  <p rend="justify">—  Cam aşa sunt şi eu acuma, încercă să zâmbească rănitul. Numai că feciorii ăştia ai mei au strâns toate bucăţile la loc şi m-au legat până oi ajunge acasă, dacă ne vei îngădui tu.</p>
                  <p rend="justify">—  Vai de mine, dar cum se poate să vorbeşti aşa, frate dragă? Slobod eşti să mergi oriunde, numai că eu te-aş povăţui să rămâneţi şi tu şi ai tăi o vreme cu mine, ca să vă mai întremaţi şi să nu arătaţi ca nişte sperietori de ciori prin sate.</p>
                  <p rend="justify">—  Aşa da! încuviinţă Amosie, care încă se ţinea mândru de cinstea şi încrederea arătată de oştenii lui. Asta înseamnă că nu suntem prinşi, nu-i aşa?</p>
                  <p rend="justify">—  Vezi-bine! Sunteţi oaspeţii mei, zâmbi Marcu, după care se întoarse, urmat de căruţa fugarilor, în tabăra lui.</p>
                  <p rend="justify">Porunci să fie duşi la adăpost prin sate şi mai bine de două săptămâni le fură de trebuinţă spre a se mai întrema. În răstimp picau alţii şi alţii dintre nejiorociţii ce fuseseră înfrânţi de oastea lui Gavrilă-vodă. Pe toţi îi opri Marcu prin satele din preajmă, dar cum începuse să se împrimăvăreze ar fi trebuit să-i ducă la Deva, aşa că într-o bună zi se hotărî să părăsească oastea prinţului.</p>
                  <p rend="justify">A  strâns toţi oamenii lui şi pe fugari şi le-a spus ce gânduri are, cerându-le să-l urmeze numai aceia care s-ar învoi să mai aştepte cu plata lefii până ce-or ajunge la Iaşi. Ar fi vrut să-l însoţească şi Amosie, dar acesta se împotrivi, fiind încă foarte slăbit.</p>
                  <p rend="justify">—  Ia pe feciorii tineri care au fost cu mine, că-s tare de ispravă şi nu m-or face de ruşine. Eu sunt ciolan bătrân şi simt c-a venit vremea să mă trag printre ai mei, căci nu se cade să-mi zacă oasele prin alte părţi.</p>
                  <p rend="justify">—  Ce vorbeşti în dodii, Amosie? îl certă Marcu. Să nu mai pomeneşti de moarte!</p>
                  <p rend="justify">—  D-apăi că toţi suntem datori cu una, numai că eu mă socoteam să mai stau vreo cinzeci de ani pe la Ciunga, ba şi să mă-nsor, făcu haz tomnatecul flăcău.</p>
                  <p rend="justify">—  N-ai tu inima aia să intri slugă la o muiere. Parcă te văd că vii pe vară la Iaşi, să ne scăldăm în apa Rahluiului. Să ştii că te aştept. Şi să-l aduci şi pe Florea, adăugă Marcu la despărţire.</p>
                  <p rend="justify">Ceilalţi oşteni au rămas în seama lui Gagy Miklos, secuianul ce furase caii baronului de Vânt şi care urma să-i ceară iertare lui Kovari în numele lui Marcu, pentru că nu s-a mai dus să-şi ia rămas bun de la el. Trebuia să-i amintească acestuia că-l slujise după învoială, întrucât se înţeleseseră să fie slobod a pleca atunci când i-ar fi voia.</p>
                  <p rend="justify">Apucând poteca munţilor ar fi putut străbate lesne spre Borlova, dar ce să fi căutat Marcu acasă, având cu el patruzeci de oameni? Pe de altă parte, trebuia să-i scoată la Dunăre, după cum se înţelesese cândva cu Grazziani, şi apoi, trecând apa, să-i ducă la vale tot pe malul din dreapta, până or putea să intre dinspre miazăzi în Moldova. Aşa şi făcu. Şi după mai multe săptămâni de umblat prin păduri, hrănindu-se numai cu ce vânau, ajunseră frânţi de osteneală pe valea Nerei, într-un sat aşezat pe costişă şi căruia i se spunea Prigor. Ar fi putut intra chiar în aşezarea cea mare ce se numea Bozovici, dacă ar fi avut îndeajuns să plătească găzduirea, dar la Prigor era mai lesne şi, fiind în preajma codrului, puteau găsi mai uşor scăpare în caz de vreo primejdie. Zilnic însă Marcu îşi arunca ochii pe vale şi văzând casele arătoase ale unor gospodari înstăriţi îşi frământa mintea cum ar face rost de bani, ca să-şi îndestuleze oamenii şi să mai strângă şi alţii. Însoţit de Mihai, bătea satele din împrejurimi şi mai găsiseră destui feciori, dar cum aveau să se mai descurce cu atâtea guri? Iată însă că într-una din zile, pe când se aflau în drum către Prigor, se pomeniră nas în nas cu Pera! Mare le-a mai fost bucuria şi pe dată făcură cale întoarsă, dar acum la o cârciumă din Bozovici, spre a cinsti revenirea. Marcu află cu amărăciune ştirea că bunul său prieten Gaşpar, deşi se afla în graţii la Stambul, încă nu se alesese domn în nici o ţară românească şi astfel îşi dădu seama că feciorii pentru oastea voievodului fuseseră strânşi prea devreme.</p>
                  <p rend="justify">—  S-ar putea totuşi ca în răstimp să-l fi făcut domn, adăugă Pera văzând dezamăgirea de pe faţa bănăţeanului. Şi dacă ai trebuinţă de bani, ţi-oi da eu ceva, iar de rămâi prin părţile astea, eu mă pot întoarce, fie cu plata oştenilor, fie cu porunca să-i slobozi pe la casele lor. Eu am să-l întâl-nesc pe dumnealui Gaşpar la Istanbul, de nu va fi chiar la Iaşi, şi are să afle oricum că trăieşti şi tare se va mai bucura, căci te credeam pierdut.</p>
                  <p rend="justify">—  Altcum nici n-am ce face…  Bine ar fi să nu treacă prea lungă vreme, că pe feciorii mei nu-i mai pot ţine degeaba.</p>
                  <p rend="justify">Tânărul croat îl linşti pe Marcu spunându-i că are să se întoarcă în cel mult trei-patru săptămâni, dacă nu cumva se va afla ştirea înscăunării lui vodă-Grazziani. Atunci ar fi trebuit să-şi urmeze drumul după cum fusese înţelegerea.</p>
                  <p rend="justify">Curată sărbătoare în rândul oştenilor lui Marcu la vederea banilor care, de bine, de rău, îi îndestulau o vreme. Acuma li se îngădui să bată satele, spre a-şi cumpăra câte ceva de-ale gurii şi să-i lămurească pe locuitori că ei erau ostaşii unui domnitor ce avea să-i scoată pe românii de pretutindeni de stăpânire străină. Unii îi priveau cu neîncredere pe aceşti tineri ce-şi ziceau „cătane”, dar care arătau mai curând a ţărani, fiind înarmaţi cu bâte noduroase în loc de spade. Alţii le dădeau sfaturi pentru înfruntarea cu duşmanul, cinstindu-i cu câte un păhărel de răchie, dar erau şi mulţi dintre aceia care spuneau că nu sunt decât nişte zănateci pierde-vară, că nu se îndeamnă la muncă şi bat coclaurile trăind din te miri ce. Poate că de aceea nici nu se înghesuiau în mica „oaste”, chipurile, aflată la porunca unui voievod despre care nu auziseră niciodată.</p>
                  <p rend="justify">Primăvara sosise pe dealurile bozoviciene, subţiind zăpada şi făcând-o să se strecoare uşurel către râul ce începuse a se umfla cu semeţie. Era vremea aratului şi a muncii pe ogor, dar de la Pera nici un semn, aşa că Marcu, destul de îngrijorat, se gândea să-şi sloboadă feciorii pe la casele lor.</p>
                  <p rend="justify">—  Şi dacă s-ar băga la muncă pe la câte un gospodar? întrebă ca pentru sine Mihai.</p>
                  <p rend="justify">Era o zi însorită şi se vedea pe feţele celor din preajmă cum li se scurgeau ochii după plugarii ce osteneau pe coaste, pocnind din bice şi privegheaţi îndeaproape de berze.</p>
                  <p rend="justify">Marcu tresări şi rămase o vreme pe gânduri, după care răspunse:</p>
                  <p rend="justify">—  Socot că i-am putea întreba, dar să nu se creadă că vrem să intrăm ca slugi. Pe de altă parte s-ar putea ca noi să plecăm de la o zi la alta, şi atunci mai rău i-am încurca. Câte o mână de ajutor de ce nu, cine o vrea şi unde i-ar plăcea.</p>
                  <p rend="justify">Dar zilele senine n-au ţinut prea mult, aşa că şi dorul de plugărit se cam topi, mai cu seamă că se auzise zvonul de schimbarea domniei în Moldova. Marcu era descumpănit şi mai că-i venea să apuce drumul, părându-i rău de făgăduiala dată lui Pera că-l va aştepta pe loc. Barem de vreo mie de ducaţi să fi făcut rost, n-ar mai fi stat să bată uliţele Bozoviciului, cum făcea de la o vreme. Îngândurat cum era, ajunse pe malul apei, unde fetele şi nevestele din sat spălau de zor la rufe. Poate că nici nu le-ar fi băgat în seamă, de n-ar fi auzit larma lor voioasă şi chicotelile fetelor de măritat. Lui nu-i mai stătea gândul la parte muierească, socotindu-se lecuit după acea păţanie de la Micoşlaca, dar fără voie privirea i se opri pe o codană, care-l ţintea cu toată căldura ochilor ei de culoarea câmpului. De sub năframă i se zăreau şuviţe castanii, aşa cum aveau părul mai toate fetişcanele de prin partea locului, dar lui, fără să ştie de ce, i se păru a fi mai altcum.</p>
                  <p rend="justify">Rămase pironit locului şi de n-ar fi fost Măria lui Iova, o muiere pogană şi tare şugubeaţă, nici n-ar fi ştiut ce să mai facă. Aceasta, de cum îl văzu sorbind-o din ochi pe fată, începu a da din coate şi şopti câte ceva suratelor ei, după care zise către Marcu:</p>
                  <p rend="justify">—  Pofteşte şi domnia-ta de ne ajută, că tot am auzit că oştenii ce-i stăpâneşti muncesc pe la oameni. Iacă, Anuţa noastră tare s-ar mai bucura…</p>
                  <p rend="justify">Vorbele femeii se topiră în râsetele celorlalte şi oşteanul simţi că nu prea era potrivit să se pună în gură cu ele.</p>
                  <p rend="justify">—  La spălat nu m-oi pricepe, dar să-i car coşarca de rufe până acasă, mai că m-aş încumeta… şi drept plată nu cer decât o sărutare, răspunse hâtru Marcu.</p>
                  <p rend="justify">—  Ţi-o da el, tată-su, una de n-ai s-o poţi duce! îl ameninţă, în şagă, tot pârdalnica de Măria.</p>
                  <p rend="justify">—  D-apăi că tata n-o mânca oameni… se împotrivi fata roşindu-se în obraji.</p>
                  <p rend="justify">Râsetele nu mai conteniră o vreme şi abia în cele din urmă izbuti Marcu să le potolească, vrând să le facă a crede cu totul altceva. Auzise el de tatăl fetei, cel mai răsărit gospodar din vale, dar nu gândise să aibă asemenea frumuseţe de faţă.</p>
                  <p rend="justify">—  Anuţă, zise el fără să mai zâmbească măcar. Spune-i lui taică-tău că aş vrea să am cu el vreo două vorbe.</p>
                  <p rend="justify">—  Să n-o ceri de nevastă, că-ţi rupe picioarele, se băgă iar Măria, spre hazul celorlalte.</p>
                  <p rend="justify">—  Am picioare bune şi nu cred că m-ar prinde…</p>
                  <p rend="justify">Şi cu asta o luă iute din loc, socotind că nu mai avea rost să fie ţinta veseliei lor şi mai cu seamă să n-o facă pe biata fată să se ruşineze. Însă de cum ajunse la ai săi începu să simtă lipsa ochilor Anei, iar a doua zi îi mărturisi lui Mihai că se simţea din nou îndrăgostit.</p>
                  <p rend="justify">—  Asta nu-i baroană, frate dragă, îi răspunse acesta. Ia-o de nevastă şi te căpătuieşti aici, la Bozovici.</p>
                  <p rend="justify">—  O veni şi vremea aia, oftă bănăţeanul. Însă mai-nainte avem de împlinit o datorie măreaţă către neamul nostru…</p>
                  <p rend="justify">Totuşi fata îi era mereu în minte şi se înciuda că n-o mai întâlnise nici la pârâu şi nici măcar pe uliţe, aşa că-l bătea gândul să se ducă de-a dreptul acasă la părinţii ei. N-a mai fost trebuinţă, căci într-una din zile, pe când era în cârciumă, numai ce se pomeneşte că un om spătos şi chipeş, cu mustaţă „vrabie”, se trage la masa lui.</p>
                  <p rend="justify">— Bună ziua! tună o voce groasă. Am auzit că ai ceva a-mi spune.</p>
                  <p rend="justify">În glasul lui se simţea parcă o uşoară ameninţare, dar Marcu, după ce-l recunoscu pe tatăl Anei, îi răspunse foarte liniştit:</p>
                  <p rend="justify">—  Nene Ioane, ştiu că ai ceva prisos de bucate şi m-aş ruga să mi le vinzi mie. Banii nu-i am pe toţi acuma, dar în două săptămâni, poate şi mai puţin, îţi plătesc atâta cât ne-om înţelege.</p>
                  <p rend="justify">Omul rămase mirat, întrucât se aşteptase la cu totul altceva, decât la târguirea unor bucate. Prin sat începuseră a umbla vorbe despre întâlnirea străinului cu fiică-sa şi asta îl scoase din sărite. Pentru aceasta venise hotărât să i-o reteze veneticului, dar iată că acesta voia cu totul altceva. „Să te mai iei după vorba muierească!” îşi zise el oarecum uşurat, căci mai că era să o şi bată pe sărmana copilă.</p>
                  <p rend="justify">—  Păi, nu ştiu ce să spun… De bani nu duc mare lipsă, dar, ce-i drept, ar mai fi unele bucate peste trebuinţă.</p>
                  <p rend="justify">Marcu porunci băutură şi, mai o vorbă, mai un pahar de răchie, se apucă să împuieze capul bozoviceanului cu gândurile lui de viitor, încât la o vreme acesta era să spună că le dă de pomană toate bucatele, dacă nu şi tot ce avea în gospodărie. Şi de unde mulţi se aşteptaseră la o încăierare, rămaseră uimiţi văzându-i pe cei doi îmbrăţişându-se ca nişte prieteni vechi.</p>
                  <p rend="justify">Apoi, pe când era de aşteptat cel mai puţin, Marcu aduse vorba şi de Ana.</p>
                  <p rend="justify">—  Să ştii, nene Ioane, că mi-i tare drag de domnia-ta, dar şi mai mult de Ana.</p>
                  <p rend="justify">— Ceee?!</p>
                  <p rend="justify">—  Stai domol şi să chibzuim pe îndelete. Ţi-am spus că şi eu mi-s de prin partea locului şi nu un neisprăvit. M-am legat cu vorba să duc oaste voievodului meu, dar tot prin părţile astea m-oi întoarce să-mi îngrop ciolanele. Iar când oi veni, mi-s şi eu om cu stare. Şi abia atunci îţi cer eu să-mi dai fata! Ce zici? Te-nvoieşti?</p>
                  <p rend="justify">—  Hă, hăăă! Până atunci s-o usca biata fată, iar domnia-ta, de nu-ţi vei fi găsit alta prin depărtări şi dacă te-i mai întoarce, n-ai să te mai uiţi la o floare veştejită.</p>
                  <p rend="justify">—  Lasă, că florile din Bozovici nu se trec ele ca verdeaţa câmpului…</p>
                  <p rend="justify">—  Aşa credeam şi eu când aveam anii domniei-tale. Dar dacă tot am ajuns să vorbim de asta, du-te acasă la Borlova şi vino cu neamurile s-o facem după datină, iar eu îţi las gospodăria şi fata…</p>
                  <p rend="justify">—  Nu pot, nene Ioane, nu pot! Mi-s om cinstit şi ţi-o spun pe-a dreaptă: de plecat, trebuie să plec, iar de nu m-oi întoarce într-un an-doi ori nu capeţi veste de la mine, eşti slobod să dai copila după cine ţi-o plăcea. Batem palma?</p>
                  <p rend="justify">Mai vorbindu-se şi mai adăugind nişte păhărele, până la urmă căzură la înţelegere, încât pe drum bozoviceanul începu să se întrebe, mormăind de unul singur: „Dar, oare, ce i-am vândut…  fata ori bucatele?!”</p>
               </div>
               <div type="div3">
                  <head>CUVIOSUL EGUMEN.</head>
                  <p rend="justify">RAFAILĂ AFLASE DE LA VEL-VORNIC cum că tovarăşii lui de drum fuseseră duşi la un alt trup de moşie, numit Mărgineni. Atunci când se îmbătaseră, Timofte îi urcase într-o căruţă luându-şi rămas bun de la ei şi, fiind ameţiţi de tot, aceştia nici nu şi-au dat bine seama ce se petrecea. Merseră aşa o vreme, până când argaţi boiereşti rânduiţi anume s-au prefăcut a-i ataca la drumul mare, ducându-i apoi cu căruţă cu tot la Mărgineni. Când s-au dezmeticit a doua zi îşi mai aduceau aminte de peripeţiile de la curtea boierului Bucioc, dar n-aveau habar cine putea fi noul lor prigonitor. Fuseseră cercetaţi într-una din zile, până la piele, dar nu s-a găsit asupra lor nici o scrisoare ori vreun alt semn şi, cu toate că-i iscodiseră ce căutau la domnul Moldovei, n-au putut scoate de la ei mare lucru. Pentru aceea hotărâse velitul boier ca Rafailă să-i întovărăşească din nou şi să-i tragă el de limbă, iar mai apoi să intre pe sub pielea lui Radu-vodă Mihnea.</p>
                  <p rend="justify">Primind încuviinţarea de plecare se îndrepta acuma spre Mărgineni într-o sanie, ce-i drept nu prea arătoasă, iar ca surugiu îi slujea Barabulea.</p>
                  <p rend="justify">—  Măi faraoane, te cam lăudaşi cu Tilinca ta, că nici frumoasă nu fu, iar de păcătoasă… ce să mai zic?</p>
                  <p rend="justify">—  Haoleo, taică părintele, nu cumva o terfelişi, fără a-i da şi lui babacu-său barem de-o căciulă?</p>
                  <p rend="justify">—  Lasă că i-am dat ei îndeajuns, iar ţie ţi-am făgăduit scripcă.</p>
                  <p rend="justify">—  Nu cred s-o mai văz, că tare te mai mâniaşi…</p>
                  <p rend="justify">—  Tocmai pentru aceea va trebui să nu-mi ieşi din poruncă, spre a putea uita cât ai fost de nemernic. Numai de mine să asculţi!</p>
                  <p rend="justify">— Ascult, păcatele mele, cum să n-ascult!</p>
                  <p rend="justify">—  Bagă de seamă, pe tine te pun în locul paznicului, că, aşa cum ai vrut, n-o mai amestecăm pe frumoasa Tilinca, nemai având nici vreme. În felul acesta scapă şi cinstea ei neatinsă, că tare mai e uşor de zdruncinat şi s-ar fi dat în dragoste cu prinşii, în loc să-i iscodească.</p>
                  <p rend="justify">—  Dii, căluţii tatii! îşi îndemnă robul telegarii, de parcă nici n-ar fi auzit spusele călugărului.</p>
                  <p rend="justify">Acesta însă nu se sinchisi de moftul robului şi vorbi mai departe:</p>
                  <p rend="justify">—  Va trebui să faci „pe-al dracului” cu ei ca să te urască, iar când voi veni eu să-i scap trebuie să-ţi altoiesc vreo câteva, ca să nu dăm de bănuit că am fi fost înţeleşi dinainte.</p>
                  <p rend="justify">—  Tot mai bine să zicem că-s ungur şi nu ştiu rumâneşte. Tac chitic şi sfinţia-ta îi scoţi frumuşel…</p>
                  <p rend="justify">—  Eşti nărod! se zburli călugărul. Cum aş putea pleca mai departe cu ei, dacă nu sunt eu izbăvitorul?</p>
                  <p rend="justify">—  Auzi, părintele, pupa-ţi-aş tălpile matale, de ce să cern atâta încurcătură, când poţi veni pe la spate, mă prinzi c-o funie, îmi pui un căluş şi-ţi vezi de drum. Eu, în schimb, mă jur să nu strig după ajutor.</p>
                  <p rend="justify">—  Atâta ar mai trebui, netotule, să începi şi să carai.</p>
                  <p rend="justify">—  Ca să nu se prindă că suntem înţeleşi…</p>
                  <p rend="justify">—  Bine! Am să mă mai gândesc, dar tu să nu scoţi o vorbă, ori să-ncerci să mi te împotriveşti cumva, că te ia mama dra…  doamne iartă-mă! pufni Rafailă bătându-se peste gură.</p>
                  <p rend="justify">Începuse să-l înfurie ţiganul, care făcea pe prostul, deşi îl ştia cât era de isteţ, ba chiar primejdios de deştept.</p>
                  <p rend="justify">Sania dădea uneori peste petece de pământ şi tălpicile hârşâiau încetinindu-i goana. Cu o căruţă i-ar fi venit mai greu să fugă de la Mărgineni, aşa că tot o sanie avea să ia, da una mai acătării şi fără Barabulea pe capră. Un gând îi fulgeră prin minte şi călugărul zâmbi în sine, căci dacă l-ar fi văzut careva, s-ar fi îngrozit de căutătura lui.</p>
                  <p rend="justify">După cotitura dealului se ivi un sat amărât, îngropat cu totul sub troiene, însă în marginea lui către pădurea din faţă, se ridica semeţ conacul boierului Bucioc. Nu era de mirare că acolo îi zăvorise pe oştenii domnitorului, fiindcă să fi vrut careva şi tot n-ar fi izbutit să sară peste zidul acela de cărămidă arsă, ca la o cetate. Din loc în loc erau foişoare de pândă folosite la veme de primejdie spre a vesti apropierea duşmanului, ori pentru a trage cu sâneţele asupra năvălitorilor. Pustietatea împrejurimilor îi îndemna pe neştiutori să treacă mai departe, iar la nevoie se putea adăposti aici şi stăpânul, fără teamă de a fi dovedit de vreo ceată duşmană.</p>
                  <p rend="justify">Pătrunseră în ogradă fără nici un fel de larmă, ba s-ar putea spune mai curând că pe furiş, spre a nu se afla cum au venit. Jupân Preda-vătaful căpătase vorbă de la boier să-l întâmpine pe călugăr şi să facă după cum îi va fi pofta, fără să se mire ori să întrebe ceva, nicicum să nu i se împotrivească. Dar mai ciudată i s-a părut porunca de a-i lăsa pe prinşii ce-i avea în pază să fugă cu străinul, fără a le lua măcar urma. Se vede că boierul voia să scape într-un anume fel de ei şi nu era treaba lui să se amestece. Îi primi aşadar cu prefăcută nepăsare, dar el aduse două stacane de rachiu fiert, după care Barabulea fu trimis la cuhne să se ospăteze, iar pe Rafailă îl îmbie şi cu o ceşcuţă în care plutea mirosul de scorţişoară în aburii de prună. Asta era pentru el ceva de mare preţ şi dovada că se bucura de cinste, ori chiar teamă, în ochii vătafului. Dezmorţindu-se, prinse chef de vorbă şi-i ceru lui Preda ca toţi paznicii să fie înlăturaţi, Barabulea urmând să rămână singurul, dar asta abia asupra nopţii. Până atunci vru să se odihnească niţel, după osteneala drumului.</p>
                  <p rend="justify">Unde fuseseră închişi, Pârvu şi tovarăşii lui, uşa era numai din zăbrele, anume ca să se poată privi înăuntru, fiind întru totul asemănătoare cu o temniţă, numai că se afla în pod. Cina le fu adusă de către Barabulea, care se schimonosea în fel şi chip, făcând pe mutul şi pe surdul, doar de-o putea trage ceva cu urechea, dar zadarnic, fiindcă întemniţaţii n-aveau chef de sporovăială şi nici măcar schimbarea paznicului n-au luat-o în seamă. Cam dezamăgit, Barabulea veni să-şi spună păsul, dar călugărul i-o reteză:</p>
                  <p rend="justify">—  Cu atât mai bine! Isprăvim chiar în noaptea asta toată treaba. Te aşezi cu spatele spre uşa pe unde voi intra eu, te faci că mă auzi şi dai să te repezi asupra mea, iar eu te voi pocni în moalele capului, tu făcându-te că te prăbuşeşti în nesimţire.</p>
                  <p rend="justify">—  Haoleo, da’ parcă altcum vorbirăm, părintele! Nu zisărăm că vii şi mă prinzi de gură, îmi pui căluş şi mă legi fedeleş? Ce atâta pocnitură? Văz eu că până la urmă tot ţi-a rămas oful să mă baţi, cu toate că ziseşi că m-ai iertat.</p>
                  <p rend="justify">—  Hai să fie şi pe voia ta! rânji Rafailă, dar în aşa fel că robul simţi cum îl trecură căldurile.</p>
                  <p rend="justify">La vremea sorocită, mai înainte ca cei de după zăbrele să fie cuprinşi de somn, ţiganul se aşeză pe un butuc şi cu spatele spre uşă. Prinşii ridicară privirile când văzură cum se strecura o umbră în încăpere, ferindu-se parcă de paznic, şi tresăriră de nădejdea scăpăriii. Desluşiră veşmintele călugăreşti, apoi lama hangerului scos de sub sutană străfulgerând prin aer şi înfingându-se cu sete între umerii lui Barabulea. Când ucigaşul se năpusti asupra lui, nefericitul rob abia mai apucă să horcăie: „de ce…”, apoi mâinile călugărului i se înfipseră iute în beregată, storcându-i şi cea din urmă suflare.</p>
                  <p rend="justify">Când încetă şi ultima zvârcolire, cuviosul trase arma însângerată şi o şterse de veşmintele mortului, după care îşi ridică gluga, arătând o faţă surâzătoare către foştii lui tovarăşi.</p>
                  <p rend="justify">—  Rafailă! strigară toţi trei aproape deodată, cuprinşi de uimire.</p>
                  <p rend="justify">—  Haideţi să fugim pe dată, până nu prind de veste, le răspunse el, descuind zăvorul. Se arăta îngrijorat să nu-i găsească cineva, deşi ştia foarte bine că slujitorii boierului dormeau neîntorşi.</p>
                  <p rend="justify">Dar oricât era de zorit, tot se lăsă îmbrăţişat de cei trei, murmurând cu smerenie: „De-aţi şti cât v-am căutat, fraţilor!” Bieţii oşteni erau atât de bucuroşi încât n-au mai stat să se întrebe cum au fost dibăciţi şi nici măcar despre ciudata întrebare a paznicului care făcea pe mutul. Singur cuviosul se simţi dator să-i răspundă mortului ce-l privea cu ochi sticloşi, desigur în gând: „Tu ai vrut-o Hazdrabuleo, să te fac să taci cu un căluş, dar dacă nu găsii căluş…”</p>
                  <p rend="justify">În spatele casei îi aştepta o sanie cu caii înhămaţi şi fără nici un vizitiu, dar nici asta n-au băgat de seamă când au părăsit ograda aceea împrejmuită, de parcă ar fi plecat din ospeţie şi nu fugeau din temniţă. Toate se petrecuseră atât de neaşteptat, încât cei trei nu mai pridideau să mulţumească binefăcătorului, nicicum să-l mai cerceteze.</p>
                  <p rend="justify">La rândul lui, Preda-vătaful porunci să se închidă poarta pe urma fugarilor, după care dădu o raită pe la pod, împiedicându-se de leşul ţiganului. Înjură pentru spaima pricinuită, dar îşi zise că şi aceasta va fi fost porunca stăpânului, aşa că trimise doi argaţi să ridice mortul şi să-l urce în sania cu care venise, trimiţându-l înapoi la curte. Se-nţelege că dumnealui vel-vornicul tare s-a mai cătrănit văzând ce-a mai rămas din bietul rob, dar până la urmă ridică din umeri şi zâmbi în barbă: „Afurisită satană şi Sarsailă ăsta. N-a vrut să lase nici un martor pe urma lui!”</p>
                  <p rend="justify">Fugarii, în schimb, mergeau ca la nuntă, numai că nu chiuiau, într-atât erau de nepăsători dacă îi urmărea careva au ba. Erau bucuroşi nevoie mare, căci, din câte le spusese Rafailă, tocmai le sosise sorocul şi ţiganul nu era altul decât gâdele, care venise să-i cerceteze pe tăcute…</p>
                  <p rend="justify">—  Bine ai făcut că l-ai ucis pe nemernic! încuviinţă Pârvu. Păcat că n-ai putut afla şi numele stăpânului său, care ar fi meritat aceeaşi soartă.</p>
                  <p rend="justify">—  Şi noi care credeam că tot Timofte şi stăpânul său ne-au închis, zise Lixandru nedumerit încă de cele întâmplate.</p>
                  <p rend="justify">—  Da’ de unde?! Aş putea zice că roşcatul chiar m-a ajutat să am veste despre voi, iar boierul a încuviinţat să-i iau sania. S-ar bucura să vă ştie scăpaţi, dar n-am cum să le dau de ştire.</p>
                  <p rend="justify">De data aceasta Rafailă spusese adevărul şi, cum vel-vornicul ar fi vrut să-i afle ajunşi cât mai curând în cetatea de scaun, a fost cam dezamăgit când le-a pierdut urma. Din pricina unor viforniţe ce s-au abătut asupra lor, au fost nevoiţi să se adăpostească prin diferite sate şi o săptămână încheiată au aşteptat întroieniţi, la numai o zi depărtare de Iaşi. Abia pe la sfârşitul lui Făurar se văzură pe uliţele târgului, pardosite de omăt şi sticloase din pricina săniuţelor puzderiei de copii ce se vânzoleau toată ziulica prin calea drumeţilor, ba toate colinele şi dealurile dimprejur răsunau de larma lor. Cât despre palatul domnesc, acesta parcă se coborâse din basmele iernii, sub cuşma uriaşă de zăpadă şi împodobit cu ţurţurii de la streşini. Ferestrele erau albite de flori de gheaţă, căci măria-sa înlocuise peste tot băşica de porc cu sticlă făurită în Transilvania, la Porumbacu, uluindu-i pe târgoveţi prin pohfala de care dădea dovadă.</p>
                  <p rend="justify">Mai greu a fost să-i dea de veste lui Vodă, dar îndată ce acesta află de ei au şi fost chemaţi în spătăria mică, să i se înfăţişeze.</p>
                  <p rend="justify">—  Dragii mei, se bucură domnitorul întânzându-le mâna spre a fi sărutată. Iacă, şi tu eşti aici, Lixandre, şi tu, Tudore, dar… tu?! îl fixă el pe Rafailă. Nu-mi aduc aminte de tine.</p>
                  <p rend="justify">— Este slugă credincioasă măriei-tale, sări Pârvu.</p>
                  <p rend="justify">—  Eşti cu adevărat călugăr? întrebă Vodă.</p>
                  <p rend="justify">—  Păcătosul şi nevrednicul Rafailă, robul prealuminăţiei-tale, doamne, se smeri cuviosul, îndulcindu-şi cât mai mult glasul.</p>
                  <p rend="justify">—  De n-ar fi fost sfinţia-sa, urmă Pârvu şi astăzi am mai fi zăcut întemniţaţi undeva prin Ţara de Jos.</p>
                  <p rend="justify">—  A cutezat careva să se lege de voi? se încruntă domnul. Nu i-aţi spus că sunteţi în slujba domniei? Cine e nemernicul?</p>
                  <p rend="justify">—  Dacă am şti…  dădu din umeri Pârvu.</p>
                  <p rend="justify">Îi povesti apoi toată păţania lor, cum scăpase Rafailă odoarele de la Ot Menedec de lăcomia tătarilor şi aşa mai departe, până ce voievodul auzi de numele lui Bucioc.</p>
                  <p rend="justify">—  Hm! Nu ştiu ce să zic! mormăi el ducându-şi mâna la falcă, după care-şi răsuci mustaţa. E un vulpoi bătrân ce mi se arată credincios pe faţă, dar s-a tras la moşie, de unde face tot felul de umblete ba cu lehii, ba cu Grazziani, care-mi pofteşte scaunul.</p>
                  <p rend="justify">—  Cum e cu putinţă, măria-ta, se băgă Lixandru în vorbă. Să-l chemi la cercetare, ori dă-l pe mâna noastră să…</p>
                  <p rend="justify">—  Uşurel, Lixandre, uşurel, râse voievodul de înflăcărarea oşteanului. Este un mare boier al ţării şi fără dovada hainei ar fi cam greu să-l dau în gât. Are multă putere în Moldova şi eu nu vreau să mă stric în astă vreme eu el.</p>
                  <p rend="justify">—  Poate că nici nu-i vinovat, îndrăzni smerit şi Rafailă. Poate că ălălaltul, care ziseşi măria-ta că-ţi vrea tronul…</p>
                  <p rend="justify">—  Nu, părinte. Asta numai Dumnezeu ştie şi are să pedepsească el pe trufaş după faptă. Apoi, drept să vă spui dragii mei, m-am cam betegit de ochi şi m-aş trage pentru hodină la Stambul, unde am şi trimis-o pe doamna cu copiii. Prea se întunecă norii deasupra Moldovei şi eu nu mă pot împotrivi creştinilor, iar lehii ar pofti să-i izgonească pe turci de pe aici şi să le ia locul…  Oare acest Grazziani să fie şi omul lor, din moment ce-l vor în locul Movileştilor?! Vom trăi şi vom vedea! Eu prieten sunt şi cu unii şi cu alţii.</p>
                  <p rend="justify">Rafailă zâmbi în barbă încântat că boierul Bucioc nu-l minţise vorbindu-i de mazilirea voievodului, numai că nu-i pomenise nimic de străinul acela, cu nume parcă nemţesc, despre care nu auzise niciodată. El însă apucase să dea odoarele domnitorului, aşa că i se cuvenea şi o răsplată, dar Vodă nu părea să se gândească la asta. Nici nu putu să aducă vorba, fiindcă Pârvu se grăbi să spună că-l vor urma pe domn în surghiun, iar acesta, înduioşat, porunci să nu se mai despartă de el niciunul, găzduindu-i la curtea domnească. Rafailă ar fi putut fi mulţumit pentru această primă izbândă, căci ajungea unul dintre oamenii de credinţă ai domnitorului, întocmai cum îi ceruse Bucioc. Însă dacă ar fi venit străinul acela în loc, vel-vornicul trebuia să-l răsplătească, aşa că n-avea de ce să împărtăşească soarta lui Vodă. Aşadar socoti că era mai bine de rămânea în afara curţii lui Radu-vodă Mihnea, şi gândul acesta îl mărturisea însuşi boierului Bucioc, peste care dădu chiar în joia mare din săptămâna luminată a paştelui văleat 7126 de la facerea lumii, ori 1618 de la Mântuitorul.</p>
                  <p rend="justify">—  Fii fără grijă, Sarsailă, râse boierul când auzi gândul de mărire al călugărului. Dacă ajunge Gaşpar Grazziani domn, te face patriarh! Dar mai întâi va trebui să-mi spui pentru ce l-ai înjunghiat pe Barabulea?</p>
                  <p rend="justify">—  Se făcuse neobrăzat şi îşi luase nasul la purtare. Cum avea ştiinţă de legătura noastră, mă gândii că n-ar fi pe placul domniei-tale să ajungă la urechea lui Vodă o vorbuliţă, oricât de mică, răspunse cuviosul.</p>
                  <p rend="justify">—  Am bănuit eu. Păcat însă că tare frumos mai cânta din scripcă, nefericitul…</p>
                  <p rend="justify">—  Mai bine fără lăutari, boierule, dar cu capul pe umeri. Degeaba îţi cântă la ureche, când căpăţâna ţi-i la picioare!</p>
                  <p rend="justify">—  Mă, că tare înţelept te-ai mai făcut Sarsailă. Am să mă las acuma după cum mi-i cânta tu, dar să ştii că nu ţi-oi juca după voie! îl ameninţă boierul cu degetul.</p>
                  <p rend="justify">—  Dacă socot eu bine, zise mieros Rafailă, când o veni acel Gaşpar-vodă, despre care uitaşi să-mi pomeneşti măcar, toată Moldova are să joace după cântarea domniei-tale…</p>
                  <p rend="justify">—  Ha, ha, ha! râse Bucioc săltându-şi burta cu mulţumire. Nu ţi-am spus de venetic, fiindcă acela va fi pus în scaun de Iskender-paşa şi va sta vremelnic. Mai pe urmă are să vie craiul lehilor, iar noi boierii, fi-vom asemenea şleahticilor.</p>
                  <p rend="justify">—  Atunci nu mai este de trebuinţă să moară Radu-vodă Mihnea, dar cu celălalt ce se va alege?</p>
                  <p rend="justify">—  Vom vedea! Poate că are să plece şi Gaşpar-vodă de bună voie, că lehii stau gata să intre în ţară, dar mai este o temere din pricina lui Iskender-paşa, care a strâns oaste mare la Akerman şi…  da’ ce-ţi spun eu toate astea ţie? se opri boierul. Tu să asculţi de porunca mea şi atât!</p>
                  <p rend="justify">—  Nu ştiam dacă trebuie să-l urmez şi eu în surghiun pe Vodă, ca şi ceilalţi…</p>
                  <p rend="justify">—  Vezi mai bine c-a murit stareţul de la Suceviţa, săptămâna trecută, zise Bucioc fără să bage în seamă strâmbătura din nas a lui Rafailă. Cere-i lui Vodă să te pună pe tine în locul mortului, că am să vorbesc eu cu vlădica de Rădăuţi şi nu se va împotrivi.</p>
                  <p rend="justify">—  Cam puţin, măria-ta…</p>
                  <p rend="justify">—  Puţin, pe dracu! Trebuie să te smereşti ca să ajungi sus. Ghiujul acela de vlădică, nu mai are multe zile, iar până atunci rămâi în ţară ca stareţ, că de nu, te pomeneşti că te târeşte Vodă după el pe la Stambul şi nu mai pupi nici un rang, cuvioase. Ascultă-mă pe mine, căci aşa ne-a fost vorba!</p>
                  <p rend="justify">—  Prea-bine, măria-ta, făcu spăşit Rafailă. Am să ascult.</p>
                  <p rend="justify">Domnitorul fu mulţumit să afle că însuşi episcopul de la Rădăuţi îl cerea ca stareţ pentru monastirea Suceviţa, tocmai pe Rafailă, care se afla acum în slujba de taină a domniei. Nu şi-a pus însă întrebarea de unde să-l fi cunoscut bătrânul chiriarh pe călugărul venit din Muntenia. Era bucuros să-l răsplătească după voie şi de fapt nu-i mai păsa ce se va întâmpla cu el, căci pe undeva, în adâncul sufletului, nu prea simţea drag de roşcovan.</p>
                  <p rend="justify">De ziua sfintei înălţări, preacuviosul stareţ de la Suceviţa asculta smerit slujba borborosită cu mare greutate de către bătrânul vlădică, dar ochii îi alunecau asupra frumoaselor odăjdii cu care era înveşmântat acel prinţ al bisericii. Lui i s-ar fi potrivit mai bine… şi Rafailă zâmbi gândindu-se la spusele boierului, care-i făgăduise că, îndată ce bătrânul se va duce „de-a dreapta tatălui”, el îi va lua locul. Nu-i rămânea, deci, decât să-l ajute să se călătorească mai curând…</p>
                  <p rend="justify">Ospăţul ce a urmat, stropit din belşug cu vin de Hârlău, nu i-a priit preasfinţiei-sale şi de atunci i s-a tras o boală ce părea a fi fără leac, întrucât îl rodea pe dinăuntru, la măruntaie. Bietul moşneag se chinui vreme îndelungată până către sfârşitul postului Crăciunului, după care îşi dădu duhul, spre marea bucurie a preacuviosului stareţ Rafailă de la Suceviţa. „Doamne, Dumnezeule, iartă-mă! se ruga în tăcere şi cu multă smerenie Rafailă, în faţa altarului. Văzut-ai doar că nici a te sluji nu mai era în stare, sărmanul nevolnic. Ai milă, Mântuitorule, de sufletele noastre, că eu din cuget curat am turnat licoarea, spre a te sluji pe Tine!”</p>
                  <p rend="justify">O  asemenea rugăciune spusă cu glas tare ar fi umplut de groază întreg soborul monahicesc, dar aşa, se uitau care mai de care cu milă la bietul stareţ, părânduli-se că suferă cumplit pierderea bătrânului vlădică ce-l adusese ca egumen al lor, cel dintâi printre călugării de la una dintre marile monastiri ale Moldovei, şi asta nu era puţin lucru. Iar până în scaunul episcopal de la Rădăuţi, rămas acuma gol prin osârdia lui, mai avea un singur pas de făcut. Va izbuti oare?</p>
               </div>
               <div type="div3">
                  <head>OAMENII APELOR.</head>
                  <p rend="justify">CÂTEVA SĂPTĂMÂNI MAI TÂRZIU, după ce stătuse de vorbă cu tatăl Anei şi căpătase oarecari făgăduieli, Marcu şi ceata lui îşi luară bun-rămas de la ospitalierele plaiuri bozovicene, ba chiar şi de la Ana, de faţă fiind şi taică-său. Sosise şi Pera cu banii, dar şi cu vestea că Gaşpar Grazziani se înscăunase, domn al Moldovei şi că-l aştepta la Iaşi.</p>
                  <p rend="justify">Trecerea Dunării au făcut-o pe la Sviniţa, mai la deal de Orşova, spre a nu fi în ochii turcilor, apoi, de cum se văzură de partea cealaltă, Marcu îşi adună oamenii şi le spuse:</p>
                  <p rend="justify">—  Băgaţi de seamă că o să trecem prin împărăţia turcului, dar satele îs bulgăreşti, creştini oropsiţi ca şi noi. Bem şi mâncăm numai cât avem şi cât putem plăti, iar nu mai mult. Ca să ne fie mai lesne, ne vom împărţi în două cete: vreo şaizeci de oameni cu mine şi ceilalţi veţi merge cu Mihai. Eu zic să veniţi la mine ungurii şi sârbii care nu ştiţi bine româneşte, ca să fim uniţi în ceată.</p>
                  <p rend="justify">În acest fel îi rămăseseră lui Mihai numai vreo treizecişidoi de oşteni, şi o luară chiar pe malul Dunării. Ceilalţi aveau să se îndrepte şi mai spre miazăzi. Locuitorii însă fiind săraci se înspăimântau de orice fel de oşteni, aşa că se trăgeau din calea lor şi abia de le dădeau vreo ulcică de apă sau lapte de capră.</p>
                  <p rend="justify">Pe Mihai îl bătea gândul să fi trecut iarăşi Dunărea, prin Muntenia, măcar că Marcu îi poruncise să nu-i dea prilej de supărare voievodului de la Târgovişte. Îşi spunea el că fiind printre români altcum s-ar fi descurcat cu hrana, ba chiar şi cu drumul, căci printre bulgari abia dacă aflau calea de urmat, când se mai îndepărtau de malul apei. Cu chiu cu vai, ajunseră la cetatea Nicopolei şi nici gând să se mai ivească primăvara în acea lună de făurar, aşa cum nădăjduiseră. Aruncându-şi privirea asupra malului celălalt, tânărul fu cuprins de dorul după locurile unde se născuse şi dacă ar fi stat în puterea lui, una-două ar fi zburat într-acolo, trcând prin codrii Vlăsiei şi Ţara Buzaelor. Asta ar fi însemnat să nu dea ascultare poveţelor lui Marcu, trecerea Dunării trebuind făcută cu mai multe lotci şi nu se putea să scape privegherii azapilor din Nicopole ori Turnu. Nu-i rămânea decât să se chinuiască mai departe prin ţară străină.</p>
                  <p rend="justify">Cam acestea îi erau gândurile în acea zi când se oprise pe malul Dunării, privind cu alean spre meleagurile româneşti. Tocmai voia să se întoarcă printre ai lui, când se pomeni lângă el cu un tânăr neguţător.</p>
                  <p rend="justify">—  Domnia-ta eşti căpitanul Mihai, după câte am aflat.</p>
                  <p rend="justify">—  Căpitan chiar n-oi fi, dar aşa mă cheamă.</p>
                  <p rend="justify">— Eu îs Marin, negustor cu simbrie la dumnealui Dumitru sin Dumitru, de care nu cred să nu fi auzit.</p>
                  <p rend="justify">Neavând nimic de cumpărat ori vinde, Mihai socoti că nu putea avea treabă cu negustorii, aşa că-i răspunse, dând nepăsător din umeri:</p>
                  <p rend="justify">—  Oi fi auzit, dar să fii sănătos domnia-ta că eu nu am trebuinţă de nimic şi nici de vânză…</p>
                  <p rend="justify">—  Dar cine pomeni de aşa ceva?! se miră Marin. Mă trimise jupânul să vii să stai de vorbă cu el, după ce-mi spuseră flăcăii că domnia-ta le eşti căpetenie.</p>
                  <p rend="justify">—  Nu ştii ce vrea de la mine?</p>
                  <p rend="justify">—  N-aş putea spune că nu, dar mai bine ar fi să staţi de taină între patru ochi, că el îi stăpânul. Pofteşte de mă urmează.</p>
                  <p rend="justify">Oşteanului îi dădu prin minte că s-ar putea să fi fost o capcană şi pregeta să-l asculte, dar Marin se jură pe sfânta Evanghelie că are să-i iasă câştig şi de nu voia să primească învoiala n-avea decât. Pipăindu-şi spada de la şold Mihai se înduplecă să-l urmeze pe negustoraş, până la o căsuţă de pe malul apei.</p>
                  <p rend="justify">—  Bună-ziua! dădu el bineţe, mai mult spre a se dumeri de cine avea să-l întâmpine, în vreme ce îşi roti ochii iute prin odaie.</p>
                  <p rend="justify">—  Bună să-ţi fie inima, răspunse jupânul Dumitru, căci doar el era în încăpere. După cum vezi sunt român ca şi domnia-ta, şi pe deasupra n-am nici un fel de armă asupră-mi. În schimb eu am încredere în cinstea celor cu care lucrez şi nu m-am înşelat niciodată. Iată despre ce este vorba: mai întâi şi-ntâi să ştii că este o treabă de mare taină şi cu primejdie de moarte dacă se află, aşa că, de te sperie cumva, eşti slobod să faci cale întoarsă fără nici o supărare.</p>
                  <p rend="justify">—  N-am teamă! Cinstită şi pe dreptate să fie, şi mai cu seamă fără pagubă neamului nostru.</p>
                  <p rend="justify">—  Aşa te vreau, jupân-căpitane!</p>
                  <p rend="justify">—  I-am spus şi simbriaşului că nu sunt…</p>
                  <p rend="justify">—  Ai să fii! i-o reteză neguţătorul. Cunosc eu la oameni. Dar să n-o mai lungim, iacă, am trebuinţă de oşteni să-mi păzească nişte chervane cu marfă până la Târgu de Floci. Plătesc bani buni, zimţuiţi, jumate acum şi ce rămâne la capătul drumului. Primeşti?</p>
                  <p rend="justify">Cu greu se ţinu Mihai să nu-i sară bucuros de gât, fiindcă-i oferea mai mult decât visase el. Nici nu-i trecea prin cap că s-ar fi putut ca Marcu să se supere, câtă vreme se băgau în slujba unui neguţător român. Cunoscând însă obiceiul tocmelilor, făcu pe încurcatul:</p>
                  <p rend="justify">—  Dă! Ştiu şi eu?…  Am poruncă să mă înfăţişez la Silistra pentru întâmpinarea domnului Moldovei, dar…</p>
                  <p rend="justify">—  Aşa-i, că auzii de schimbarea domniei. De fapt şi eu tot înspre acolo mă îndrept, Târgu de Floci fiind numai la o aruncătură de băţ de Galaţi. Puteţi să-i ieşiţi în cale lui Vodă la Obluciţa. Are să se bucure, căci moldovenii nu se prea bulucesc să-l întâmpine.</p>
                  <p rend="justify">—  Vorbeşti cu păcat, jupâne, se împotrivi Mihai. Noul domn are să fie mai bun decât toţi ceilalţi de până acum. Se va asemui cu măria-sa Mihai-vodă cel viteaz.</p>
                  <p rend="justify">—  O fi ca înfăţişare! oftă Dumitru. Altminteri…  poate să simtă un venetic, fiindcă aşa se spune că ar fi, ca slăvitul Mihai?</p>
                  <p rend="justify">Rămaseră o clipă amândoi îngânduraţi şi în priviri li se citea îndoiala şi îngrijorarea, după care neguţătorul urmă:</p>
                  <p rend="justify">—  Hai să lăsăm treburile politicheşti şi să cădem la învoială, că de vrei poţi să te întorci chiar şi la Silistra, cu lotca. Ce zici? Te-nvoiesti?</p>
                  <p rend="justify">— Cum?</p>
                  <p rend="justify">—  Aşa-i, că nu-ţi spusei tot! Iacă, de fiecare om îţi dau…  o sută de florini, iar pentru domnia-ta o mie!</p>
                  <p rend="justify">—  Şi hrană?</p>
                  <p rend="justify">— Vezi-bine!</p>
                  <p rend="justify">—  Dar noi n-avem cai şi nici să cumpărăm nu ne ţine punga.</p>
                  <p rend="justify">—  Vreo câţiva am eu, deşi nu prea arătoşi, însă flăcăii ar putea merge în chervane, făcând totodată şi pe surugii, ca să nu mai plătesc alţi oameni.</p>
                  <p rend="justify">—  Noi suntem treizeci şi doi, dar să ştii că nu mă pot lipsi de niciunul… Ai avea trebuinţă de toţi?</p>
                  <p rend="justify">— Socot că vor fi îndeajuns. Mihai deschise ochii mari.</p>
                  <p rend="justify">—  Nu cumva cari aur, argint, ori niscaiva nestemate?</p>
                  <p rend="justify">—  Mai de preţ, dar şi mai primejdios, nu ţi-oi spune însă până ce n-om trece Dunărea. Nu că n-am încredere în domnia-ta, dar aşa-i mai bine, gândesc eu. Câteva butoiaşe vor fi mai la vedere, iar ce-am dosit pe fundul carelor nu trebuie să ştie nimeni.</p>
                  <p rend="justify">—  Te pomeneşti că nici nu vom putea trece Dunărea cu asemenea marfă. Ce vor zice vameşii?</p>
                  <p rend="justify">—  De atâta lucru mă îngrijii eu, n-avea teamă! Toţi cei de aici şi de dincolo de Turnu sunt „unşi”, încât nu-şi vor băga nasul sub coviltire. Numai de roşiorii domneşti mă cam feresc şi n-aş avea poftă să dea peste noi, dar ei nu umblă în cete mai mari ca la douăzeci de oameni.</p>
                  <p rend="justify">— De aceea ne-ai tocmit pe noi? Să ne împotrivim cu arma?</p>
                  <p rend="justify">—  Nu chiar, dar dacă o fi nevoie…</p>
                  <p rend="justify">—  Atunci, jupâne, să ne dai câte două sute de florini pe cap, de om, zise Mihai mirându-se chiar el însuşi de unde îi venise atâta iscusinţă neguţătorească.</p>
                  <p rend="justify">Jupânul Dumitru se gândi o vreme, mormăind mărunt din buze, după care spuse:</p>
                  <p rend="justify">—  Cinci mii cu toţii. Nici mai mult, nici mai puţin!</p>
                  <p rend="justify">—  Fie! răspunse Mihai pe dată şi bătu palma, ca nu cumva să se mai întoarcă învoiala. Când plecăm?</p>
                  <p rend="justify">—  Mâine! Iacă, jumătate din bani chiar acum, ca să le dai flăcăilor. Chervanele sunt lângă schelă şi se încarcă în răstimp. Mâine în zori te înfăţişezi cu oştenii şi trecem apa.</p>
                  <p rend="justify">— Până la plecare nu trebuie păzite carele?</p>
                  <p rend="justify">—  Abia le umplu cu marfă, şi doar îţi spusei că nu voi să se afle.</p>
                  <p rend="justify">—  Atunci rămâi cu bine, şi pe mâine!</p>
                  <p rend="justify">Cetaşii chiuiră de bucurie aflând că vor scurta calea, ba încă vor mai fi şi plătiţi pentru asemenea ispravă. Se repeziră la Mihai şi îl săltară pe braţe, ca nişte copii jucăuşi. Nici barem n-au întrebat ce fel de marfă aveau să însoţească şi nici dacă ar fi avut primejdie în drum, într-atât erau de fericiţi că scăpau de meleagurile acelea atât de neprietenoase. Se simţeau din nou acasă printre români, căci Mihai nu le spusese că pe malul celălalt aveau să ocolească aşezările omeneşti.</p>
                  <p rend="justify">Abia scăpătase de ziuă când fură cu toţii lângă căruţe, de parcă le-ar fi însoţit de când lumea. Au înhămat cu îndemânare caii, fiindcă toţi erau pricepuţi, şi în scurtă vreme coborâră pe podul umblător. Bacşişurile şi plocoanele jupânului Dumitru făcuseră minuni şi, după vorba lui, nimeni nu-i luă în seamă. Iată însă că un azap, care nu căpătase nimic ori i se dăduse prea puţin, se îndârjea să afle ce cărau ghiaurii. Mihai se uită îngrijorat la negustor şi-i citi în ochi o neputinţă mută. Nu mai era vreme de pierdut, după câte îşi putu da seama tânărul. Îi făcu un semn liniştitor jupânului, iar el se trase în spatele turcului care acuma scotocea de zor către fundul chervanei, intrând sub coviltir. Se aruncă asupra lui şi-l înşfacă de gât. Prin faţa ochilor îi trecu mutra înspăimântată a lui Teleki, şi atunci strânse mai cu sete. Azapul se mai zbătu o vreme, după care rămase înţepenit, iar nimeni din cei din preajmă nu băgă de seamă la cele petrecute.</p>
                  <p rend="justify">—  De ne afla eram pierduţi, şopti jupânul Dumitru, care venise în grabă cu un hanger în mână să ajute la nevoie. Turcii nu ştiu ce ducem şi ne-ar fi tras în ţeapă…</p>
                  <p rend="justify">— Bine, ai să-mi spui pe urmă despre ce e vorba, dar acum ce facem cu el?</p>
                  <p rend="justify">—  Să rămână acolo. Aruncăm un braţ de paie pe deasupra şi să nădăjduim că nu mai este niciunul care să-mi fi scăpat să-l plătesc.</p>
                  <p rend="justify">— Barem să-l fi băgat în vreun butoi…</p>
                  <p rend="justify">—  Doamne fereşte! îi facem vânt în mijlocul apei.</p>
                  <p rend="justify">—  Nici gând, că poate fi zărit şi ne dă de gol. L-om căra cu noi.</p>
                  <p rend="justify">—  Numai până-n codrii Vlăsiei, că acolo s-or ospăta corbii şi lupii din hoitul lui.</p>
                  <p rend="justify">Feciorii rămaseră toată vremea nepăsători, neştiind ce se întâmplase, şi mare nu le fu mirarea când făcură cel dintâi popas şi Mihai îi puse de scoaseră leşul azapului. Tot atunci se văzu nevoit şi jupânul Dumitru să se mărturisească. În butoaie pusese pulbere, iar la fundul căruţelor numai sâneţe şi pistoale. Cu toate acestea nu părea îngrijorat niciunul, ba se găsi un hâtru care să spună: „Eu socoteam că ducem zeamă de varză!” Apoi săpară o groapă unde aruncară azapul, căci şi-au zis că ar fi mai bine să nu rămână urme şi apoi nici nu se făcea să lase un om pradă jivinelor, măcar că-l îngropară ca pe un câine. Fiind păgân, pe lumea cealaltă tot avea să ardă în focul gheenei, aşa că nu-şi mai irosiră nici rugăciunile.</p>
                  <p rend="justify">Plecară mai departe în tăcere şi Mihai după o vreme îşi întrebă tovarăşul, fiindcă nu i se socotea năimit:</p>
                  <p rend="justify">—  Nu cumva duci armele lui Gaşpar-Vodă?</p>
                  <p rend="justify">—  Nu! Ţi-oi spune drept: la cazaci! Dacă îmi va cere, am să-i aduc şi lui, zâmbi jupânul Dumitru.</p>
                  <p rend="justify">— Socot că o să-i trebuiască mai multe, făcu gânditor tânărul.</p>
                  <p rend="justify">—  S-or găsi, numai braţe să fie! răspunse încântat Dumitru.</p>
                  <p rend="justify">Toate acestea se petreceau cam în vremea când ceata lui Marcu, străbătând sat după sat, ajunse în dreptul Silistrei, unde trimise o iscoadă să afle veşti despre ceilalţi, dar degeaba.</p>
                  <p rend="justify">— Vor fi apucat pe apă la vale, spuse unul.</p>
                  <p rend="justify">— De unde bani?! se miră Marcu. Doar înotând!</p>
                  <p rend="justify">—  Doamne fereşte! răspunse altul îngrijorat. Numai să nu-i fi prins turcii şi să-i fi pus la popreală.</p>
                  <p rend="justify">—  Oricum, nu putem să-i aşteptăm, hotărî Marcu şi porunci să plece mai departe, căci în Silistra nu aveau ce căuta.</p>
                  <p rend="justify">Sleiţi de osteneală şi chinuiţi de foame, oştenii pătrunseră printre dealurile dobrogene, pe unde se topise zăpada şi nici măcar apă de băut nu mai găseau la îndemână. Sărăcia era însă aidoma prin rarele sate întâlnite în cale, ca şi prin locurile pe care le străbătuseră până atunci.</p>
                  <p rend="justify">Într-una din zile dădură nas în nas cu un pâlc de beşlii care se proţăpiră în faţa lor cu chef de harţag. Nu erau mai mult ca vreo douăzeci de călăreţi şi, de şi-ar fi pus mintea cu ei, i-ar fi spulberat în bătaie, dar bănăţeanul nu voia nici o încăierare.</p>
                  <p rend="justify">—  Unde vă duceţi, bre ghiauri? întrebă baş-beşliul.</p>
                  <p rend="justify">—  Din porunca prealuminatului vizir Iskender-paşa, ne ducem la Isacci, spre a face alai beiului de la Bogdania.</p>
                  <p rend="justify">—  Aveţi firman?</p>
                  <p rend="justify">—  Da’ ce, seraskerul nostru dă aşa ceva? răspunse Marcu în batjocură. A poruncit şi noi ne supunem, neavând a da seamă decât luminăţiei-sale.</p>
                  <p rend="justify">Auzind răspunsul dârz al necredinciosului, turcul o lăsă mai moale şi porunci alor săi să-şi vadă de treabă. Nu voia să şi-l pună în cap pe năbădăiosul lor stăpân, dar nici n-avea ce lua de la prăpădiţii de ghiauri.</p>
                  <p rend="justify">—  Acolo să vă duceţi şi nu în altă parte!</p>
                  <p rend="justify">— N-avea grijă! răspunse Marcu râzând de-a binelea.</p>
                  <p rend="justify">Le spuse apoi feciorilor lui tot ce vorbise cu beşliul şi tare se mai veseliră.</p>
                  <p rend="justify">—  Toate bune, fraţilor, numai că râsul nu taie foamea, zise Marcu în cele din urmă. Merinde nu mai avem, în schimb calea-i lungă.</p>
                  <p rend="justify">—  Să ne tragem pe lângă malul Dunării, zise Sâvu Hamat, un fecior zdravăn din Prigor. Poate prindem ceva peşte.</p>
                  <p rend="justify">—  Tune dracu-n el de spurcăciune! făcu scârbit un făgărăşan.</p>
                  <p rend="justify">—  No, atunci taie tu porcul să mâncăm cu toţii! i-o întoarse prigoreanul.</p>
                  <p rend="justify">—  Ia nu vă mai sfădiţi, îi potoli Marcu. Pe acolo vom merge. Mai întâi că nu ne-om rătăci, iar mai la urmă o să mâncăm şi peşte şi broaşte şi tot ce-om mai găsi. Foamea nu ţine seama! Aşa-i la oaste.</p>
                  <p rend="justify">Şi astfel ajunseră la Hârşova, unde aflară că mai scurtă le-ar fi calea de-a dreptul prin păduri şi peste dealuri, întâmpinând iarăşi Dunărea, la Obluciţa. Cum nu făcuseră mare lucru cu mâncarea şi fiindcă altfel ocolul ar fi fost prea mare, apucară drumul Babadagului, unde se gândeau că s-ar fi putut întâlni cu voievodul cel nou, dar pe de altă parte nu prea aveau chef să se înfăţişeze dregătorilor turci de acolo.</p>
                  <p rend="justify">Străbătură locuri întinse şi pustii, prin care dacă scormoneai pământul nu dădeai decât de piatră, şi tare se mai minunau feciorii Ardealului şi Banatului de asemenea ciudăţenie.</p>
                  <p rend="justify">— Parcă ar fi munte, zise Sâvu dând cu piciorul într-un stei de piatră.</p>
                  <p rend="justify">—  Da’ de unde, făcu un secuian. Munţii îs înalţi până la cer, dar pe aici îi numai câmpie…</p>
                  <p rend="justify">Nu se dumereau cum era cu acea „câmpie de piatră”, dar nici Marcu nu fu în măsură să-i desluşească. Dădură în schimb peste mulţi ciobani ardeleni cu turme de oi, care, bucuroşi de întâlnire, îi ajutară cu de-ale gurii, ba îi şi călăuziră încotro să apuce.</p>
                  <p rend="justify">Aşa se pomeniră într-o zi drept pe creasta dealului ce străjuia Babadagul de către soare-apune. Se pitulară care cum putu şi se desfătară cu frumoasa privelişte ce li se întindea la picioare. Era o zi însorită de primăvară şi strălucirea minaretelor, ca şi nemărginirea apei de argint ce se pierdea în negura zării îi făcură să se creadă într-o lume de poveşti. Cu greu se despărţiră de acele locuri minunate, dar nu trebuiau să treacă prin oraş, dacă voiau să meargă în treaba lor netulburaţi. Orice întâlnire cu turcii nu era bună. Apoi la scurtă vreme se întâlniră iarăşi cu Dunărea, când ajunseră pe o colină din dreptul grindurilor de la Crapina. Ca şi la Babadag, unde crezuseră că lacul Razelm nu putea fi decât marea, şi aici, nu se îndoiră nici o clipă că lacul Cahul de dincolo era chiar nemărginita întindere de apă.</p>
                  <p rend="justify">—  Tulai, că mare-i marea asta! se cruci făgărăşanul.</p>
                  <p rend="justify">—  Ce gândeşti?! fu singurul răspuns.</p>
                  <p rend="justify">Se înfiorau la gândul că aveau să treacă pe partea cealaltă şi să meargă zile întregi pe mare. Marcu însă îi linişti spunându-le că pe acolo pe undeva trebuie să fie un vad al Dunării, chiar în faţa Obluciţei, şi oricum aveau să scape neudaţi.</p>
                  <p rend="justify">De altfel locul unde ajunseră mai fusese tabără de curând, ceea ce însemna că erau pescari prin preajmă. Trebuia însă pândit vreun barcaz mai încăpător şi să se tocmească pentru trecere, aşa că Marcu porunci să se aşeze de popas şi se puseră pe aşteptat.</p>
                  <p rend="justify">În tot acest răstimp caravana neguţătorului, păzită de ceata lui Mihai, trecuse prin codrii Vlăsiei, fără de nici o sminteală. Se cam saturaseră de atâta pădure, aşa că atunci când dădură de balta Tătarului, de lângă Dâmboviţa, şi văzură mai apoi întinsa câmpie a Bărăganului, li se păru că intraseră în altă lume. Cerul brăzdat de şirurile cocorilor în zborul acestora către miazănoapte şi adierea de vânt călduţ ce topea zăpada sub picioarele lor vestea o primăvară timpurie, numai că glodul făcea mersul tare anevoios. Carele încărcate se scufundau adesea până la butuc şi oamenii erau nevoiţi să dea ajutor cu umărul, asudând alături de dobitoace. Nu se putea spune că-şi câştigau pâinea trândăvind!</p>
                  <p rend="justify">—  N-o fi şi şleau de drum de căruţă? se nedumeri Mihai întrebându-l pe jupânul Dumitru.</p>
                  <p rend="justify">—  Ba cum de nu? zâmbi acesta. Dar nu-i pentru noi…  Tânărul înţelese şi îşi îndemnă oamenii să mai rabde, dar li s-a părut de două ori mai lungă calea decât cea prin codru, până se văzură în cele din urmă în preajma Cetăţii de Floci.</p>
                  <p rend="justify">Locul de întâlnire tăinuit era pe undeva prin stufărişul de pe malul Dunării, dar cel ce trebuia să vină încă nu era acolo, aşa că jupânul Dumitru se văzu nevoit să mai adauge câte un florin de căciulă pentru fiecare zi ce mai aveau să aştepte.</p>
                  <p rend="justify">—  De altfel, nici nu văd pentru ce v-aţi mai întoarce la Silistra, îi zise el lui Mihai. Nici o zi nu faceţi până la Galaţi, iar de vă temeţi, rânduiesc eu o trecere de-a dreptul prin baltă, numai de-ar veni odată afurisitul de Potapcenko.</p>
                  <p rend="justify">Chiar a doua zi se apropie de mal un barcaz de luptă turcesc trăgând în urma lui vreo cinci lotci pescăreşti, împotriva firului apei. Văzând flamura verde fluturând la catarg Mihai puse mâna pe spadă, socotind că va fi fost vreo trădare şi în locul cazacilor veneau acuma turcii. Porunci oamenilor să se ascundă, fiindcă nu ştia ce fel de arme au păgânii, dar jupânul Dumitru îl linişti râzând voios:</p>
                  <p rend="justify">—  Sunt ai noştri, n-aveţi teamă!</p>
                  <p rend="justify">Mihai se întoarse spre el, aruncându-i o căutătură piezişă:</p>
                  <p rend="justify">—  Parcă fuse vorba că vinzi arme cazacilor, şi nu turcilor?!</p>
                  <p rend="justify">—  Întocmai! „Turcul” de la cârmă nu-i altul decât afurisitul de Zahar Potapcenko-atamanul, numai că veşmintele sunt altele. Îs daţi dracului zaporojenii ăştia! Bat marea ca pe un heleşteu şi pălesc în cealaltă parte a împărăţiei înfăşuraţi cu turbane. Ba sunt în stare să intre şi în geamie, să se roage ca nişte adevăraţi musulmani, dar fără să pregete să-i dea foc cu credincioşii din ea. Sunt oamenii naibii!</p>
                  <p rend="justify">—  Câte ceva am auzit şi eu despre isprăvile lor, dar nu-i socoteam atât de vicleni. Asta nu înseamnă bărbăţie…</p>
                  <p rend="justify">Poate că şi-ar mai fi spus tânărul şi alte păreri dar nu mai avu când, fiindcă barcazul trăsese la mal şi află îndată că pescarii din lotci erau români.</p>
                  <p rend="justify">—  Ei te-ar putea trece de-a dreptul la Obluciţa, cu toţi oştenii domniei-tale, îi zise jupânul Dumitru văzând cine erau însoţitorii cazacului. Dacă vrei, vorbesc eu cu Pandele, care-i starostele lor.</p>
                  <p rend="justify">—  Numai să nu-mi ceară prea mult, că alţi bani decât ce mi-ai dat domnia-ta eu n-am…</p>
                  <p rend="justify">Se gândea că n-ar mai trebui să se întoarcă atâta cale când era la doi paşi de fruntariile Moldovei, ţinta călătoriei lor. Dobrogeanul, pe de altă parte, părea un om de ispravă şi, de cum îl văzu îndeaproape, prinse încredere în el.</p>
                  <p rend="justify">—  Iacă, bre Pandele, îl luă jupânul Dumitru de-a dreptul. Ţi-am găsit muşterii ca să nu te întorci gol înapoi, căci atamanul nu mai are trebuinţă de voi la întoarcere. Dumnealui, căpitanul Mihai, ar pofti să ajungă în scurtă vreme la Obluciţa. Ce zici, te-ncumeţi să-l treci, cu oştenii lui cu tot?</p>
                  <p rend="justify">—  Sunt mulţi?</p>
                  <p rend="justify">—  Vreo treizeci, aşa că-ncap. De mâncare să n-ai grijă…</p>
                  <p rend="justify">—  Are balta peşte! răspunse pescarul privindu-l pe Mihai cu mare atenţie. Numai că sunt cam multe lifte păgâne pe toată Dunărea şi va fi cam greu. Doar dacă s-ar învoi să-i trec prin stufăriş…</p>
                  <p rend="justify">—  Mai bine! sări Mihai. Cum să nu? Oricum trebuie să ajung mai înainte ca alaiul beiului…</p>
                  <p rend="justify">—  Care bei? tresări Pandele. Gândeam că sunteţi români.</p>
                  <p rend="justify">—  Păi asta şi suntem!</p>
                  <p rend="justify">—  Încă de peste munte, adăugă şi jupânul Dumitru.</p>
                  <p rend="justify">—  E vorba de domnul Moldovei, Gaşpar Grazziani, îşi urmă vorba Mihai.</p>
                  <p rend="justify">Pandele îl scrută din nou.</p>
                  <p rend="justify">—  Nu cumva e vorba de unul cam uscăţiv şi cu bărbuţă rotunjită? Nu prea vorbeşte el curat limba noastră…</p>
                  <p rend="justify">—  Să-ţi spun drept, se ruşina Mihai, eu nu-l cunosc după faţă, ci numai din auzite şi mai ales după fapta măreaţă ce o are în gând cu toţi românii.</p>
                  <p rend="justify">—  Atunci el îi negreşit, se lumină dobrogeanul. Acum l-am cunoscut, după cele ce mi-ai spus, şi dacă-i pe aşa mă-nvoiesc să merg cu voi, să-l întâmpinăm împreună. Haideţi!</p>
                  <p rend="justify">—  Stai! Aş vrea să ştiu mai dinainte cât îmi ceri pentru…</p>
                  <p rend="justify">—  Nu ziseşi că sunteţi oştenii măriei-sale Gaşpar-vodă?</p>
                  <p rend="justify">— Ba da!</p>
                  <p rend="justify">—  Atunci află domnia-ta, căpitane, că şi noi, pescarii dobrogeni, suntem în slujba domniei. Cum să-ţi cer plată?!</p>
                  <p rend="justify">—  Măi fraţilor! făcu deodată jupânul Dumitru. Măi Marine! De unde auzii eu numele ăsta de Gaşpar-vodă?</p>
                  <p rend="justify">—  Păi uitaşi?…  Marcu! Oşteanul peste care dădurăm la Praga. Nu-ţi mai aduci aminte?</p>
                  <p rend="justify">—  Cum de nu! îşi aminti neguţătorul zâmbind încântat. Deci nu minţi bietul om, şi eu îl crezui nebun atunci.</p>
                  <p rend="justify">—  Care Marcu?! se băgă şi Mihai, căci până atunci nu vorbiseră niciodată despre prietenul său bănăţean.</p>
                  <p rend="justify">—  Eheei, ce băiat isteţ! răspunse jupânul Dumitru. Să vă spună şi Marin cum ne-a scăpat el de blestemaţii de haiduci.</p>
                  <p rend="justify">Cu toată graba ce-o avea, Mihai nu se putu ţine să nu asculte despre peripeţiile lui Marcu, fiindcă nu mai încăpea nici o îndoială că despre el era vorba. Dar şi jupânul Dumitru fu nespus de bucuros aflând că bănăţeanul scăpase cu viaţă şi făgădui că va trece negreşit pe la Iaşi ca să-l mai vadă. Ba să aducă şi arme de va fi cu trebuinţă pentru noul voievod.</p>
                  <p rend="justify">—  Şi când te gândeşti că eu ziceam că ar fi vorba de craiul acela din Vicleien… îşi aminti jupânul Dumitru.</p>
                  <p rend="justify">Se duse apoi să vadă cum stătea atamanul cu încărcatul, iar oamenii lui Mihai începură a se urca în lotci, unul câte unul. Apoi, după ce barcazul „turcesc” flutură semeţ flamura profetului, apucând firul apei la vale, porniră şi pescarii, nu înainte ca jupân Dumitru să-l îmbrăţişeze pe Mihai şi să-i spună pentru Marcu toate urările lui şi ale lui Marin.</p>
                  <p rend="justify">Prin stufăriş, printre grinduri şi locuri ştiute numai de oamenii apelor, oştenii trecură marea baltă a Brăilei spre deosebita încântare a ochilor acestor oameni din Banat şi Transilvania, faţă de priveliştea ce li se înfăţişa. Nici chiar Mihai, care se socotea destul de umblat, nu mai avea ce spune. Era sfârşit de iarnă şi prin ochiurile de apă se mai zărea ici-colo câte un sloi de gheaţă.</p>
                  <p rend="justify">—  Uite gâştele! arătă unul nişte păsări mari şi albe ca zăpada.</p>
                  <p rend="justify">—  Alea-s lebede! răspunse un pescar de la vâsle. Sunt şi gâşte sălbatice pe aici, dar îs mai cenuşii şi cu gât scurt ca alea de pe lângă casă.</p>
                  <p rend="justify">— Da-s bune de mâncat? întrebă unul mai pofticios.</p>
                  <p rend="justify">—  Gâştele da, lebedele nu.</p>
                  <p rend="justify">Un pâlc de pelicani, săltându-se greoi de pe luciul apei, stârni alte strigăte de uimire. Apoi când vreun „vreasc uscat” îşi lua zborul, dovedindu-se a fi fost stârc ori cine ştie ce altă zburătoare, bieţii feciori din alte meleaguri numai că nu-şi făceau cruce de atâta mirare. Egrete cu pene domneşti pe creastă, bâtlani înţepeniţi la pândă pe vreun grind, lişiţele şi… câte şi mai câte îi făceau să se creadă într-o lume vrăjită.</p>
                  <p rend="justify">—  Muream şi încă nu ştiam deplin cât îi de frumos cuprinsul neamului nostru! glăsui un fecioraş de prin părţile Năsăudului.</p>
                  <p rend="justify">—  Dar şi pe aici tot al nostru-i pămân…  vreau să zic apa? întrebă Sâvu prigoreanul.</p>
                  <p rend="justify">—  Cum să nu? răspunse Pandele. Tot români trăiesc şi prin lumea apelor, ca şi pe pământul dintre Dunăre şi marea cea mare, numai că deocamdată ne stăpânesc turcii.</p>
                  <p rend="justify">—  Ca şi la noi! oftă prigoreanul.</p>
                  <p rend="justify">—  Dar s-o sfârşi odată şi cu ei! îi asigură Mihai încrezător. Mai greu a fost la primul popas pe un grind, căci feciorii se îndoiau că-i va ţine pe toţi. Apoi sub nici o formă n-au vrut să guste din ciorba de peşte fiartă cu apă din Dunăre şi dreasă cu ouă de corcodel. „Să mă ferească dumnezeu de aşa spurcăciune!” zisese unul şi a fost îndeajuns pentru toţi ceilalţi. Nu şi pentru Mihai, care se înfruptă pe săturate făcând haz de tovarăşii lui mofturoşi. Aceştia însă molfăiau slănină cu ceapă şi la prânz şi seara.</p>
                  <p rend="justify">Trecură de Garvăn, de Cotul Pisicii, acolo unde Dunărea se învârte în loc până a se hotărî să apuce calea spre vărsare, şi pătrunseră în balta Văcărenilor, de unde ieşiră printre grindurile de la Crapina. Ar fi mers ei şi mai departe, dar se înnopta. Zăriseră însă pe colina dinspre ţărmul turcesc nişte focuri de tabără şi Pandele porunci să se tragă cu lotcile pe sub mal, ca să vadă despre cine era vorba, deşi nu se prea îndoia că vor fi fost niscaiva osmanlâi.</p>
                  <p rend="justify">—  În acelaşi loc au poposit mai deunăzi şi oştenii lui Iskender-paşa, şopti el de parcă s-ar fi temut să nu fie auzit de cei de pe mal. Acuma pot fi alţii şi n-ar fi rău să vedem dacă sunt mai puţini decât noi.</p>
                  <p rend="justify">—  Nu ne putem strecura pe sub ei fără să ne simtă? întrebă şi Mihai cu voce scăzută.</p>
                  <p rend="justify">—  Cum aşa?! căscă gura Pandele. Să-i lăsăm să ne scape?! Ştii că ăştia se duc în Moldova şi jefuiesc şi-şi fac de cap, iar noi să-i lăsăm? Împuţinându-i, ne facem datoria de fraţi. De n-or fi prea mulţi, îi căsăpim în somn şi ne vedem de drum.</p>
                  <p rend="justify">Feciorii se arătară însă nespus de bucuroşi că aveau să-l înfrunte pe păgân şi Mihai se lăsă în voia lor, cu toate poveţele lui Marcu de a nu se încaieră cu turcii.</p>
                  <p rend="justify">Traseră binişor la mal şi coborâră tiptil ca să nu fie simţiţi de cei de deasupra, care-şi aprinseseră numai două focuri şi păreau a se fi dat odihnei de noapte. Din porunca lui Pandele, care era mai priceput în astfel de împrejurări, se hotărâră să-i înconjoare pe la spate şi când avea să latre el ca o vulpe să se năpustească asupra corturilor dându-le foc peste păgâni.</p>
                  <p rend="justify">—  Facem rost de arme! şopti Mihai la urechea lui Pandele, de care nu se despărţea.</p>
                  <p rend="justify">—  Ba şi de pradă, căci ticăloşii cară cu ei întotdeauna.</p>
                  <p rend="justify">Cu tot avântul de care dăduseră dovadă, oştenii lui Mihai nu izbutiră să-i răzbată pe ceilalţi, care se deşteptaseră cu toţii şi săriră la bătaie până să mai apuce feciorii să aprindă corturile, în învălmăşeală se stinseseră şi focurile, aşa că se încrâncenară în beznă, abia deosebindu-se unii de alţii.</p>
                  <p rend="justify">—  Ucide! Loveşte! răsună deodată vocea lui Marcu.</p>
                  <p rend="justify">—  Staaaţi! răcni şi Mihai, spre uluirea lui Pandele. Potoliţi-vă, fraţilor! Ne batem între români…  suntem noi, Marcule!</p>
                  <p rend="justify">— Mihai?! strigă acesta.</p>
                  <p rend="justify">—  Da! Eu şi ceilalţi, dar opriţi-vă o dată!</p>
                  <p rend="justify">Cu greu s-au lămurit şi unii şi alţii că nu aveau duşmanul în faţă şi, după ce şi-au mai tras câte un pumn în tăcere, în cele din urmă bătaia încetă şi ici-colo se aprinseră focurile: Noroc a fost că nimeni nu apucase a-şi pierde viaţa, dar vânătăi şi carne zdrobită erau îndestule, har Domnului.</p>
                  <p rend="justify">—  Cum de ajunserăţi să vă năpustiţi asupra noastră? întrebă Marcu îmbrăţişându-l pe Mihai.</p>
                  <p rend="justify">—  Noi suntem de vină, se grăbi să recunoască Pandele. Socoteam că aţi fi niscaiva păgâni, şi când-colo…</p>
                  <p rend="justify">—  Lasă, frate Pandele, zise Mihai împăciuitor. Ne-am mai dezmorţit şi noi oleacă, fiindcă prea stătusem înţepeniţi în lotci atâta amar de vreme.</p>
                  <p rend="justify">Îi povesti apoi prietenului său despre Pandele şi oamenii apelor, iar Marcu bucuros îi strânse acestuia mâna, în semn de împăcare.</p>
                  <p rend="justify">—  Acu…  bine că n-a fost cu moarte de creştin, bâigui Pandele încă ruşinat. Dar ca să-mi fie cu iertare, iacă, mă leg să vă trec pe toţi pe malul celălalt, dacă aşa vi-i voia.</p>
                  <p rend="justify">—  Îţi mulţumim, frate dragă, şi ne bucurăm că la tot pasul întâlnim oameni de omenie şi de ajutor.</p>
                  <p rend="justify">—  Aşa-i pământul ăsta al nostru, oftă Sâvu prigoreanul, care venise să le spună că, după câte ştia el, răsărise ziurelul de ziuă, de nu cumva pe aceste meleaguri va fi arătând altfel.</p>
               </div>
               <div type="div3">
                  <head>DOMNIA MOLDOVEI.</head>
                  <p rend="justify">TRECUSERĂ VREO ZECE ZILE de la sosirea veştii că iarăşi izbucnise războiul şi Grazziani era tare cătrănit, întrucât încă nu apucase a dobândi mult râvnita domnie. Singura licărire de bucurie i-a adus-o întoarcerea lui Pera, care-i povesti pe îndelete pe unde umblase şi ce făcuse.</p>
                  <p rend="justify">—  În drum spre Orşova, m-am abătut pe o altă cale şi am ajuns într-un sat de-i zice Bozovici. Acolo am dat peste Marcu…</p>
                  <p rend="justify">— Marcu? Am auzit bine? Unde-i? Ce face?</p>
                  <p rend="justify">—  Deocamdată strânge oşteni pentru măria-ta şi îţi aşteaptă porunca tot acolo, în Bozovici, căci aşa m-am înţeles cu el.</p>
                  <p rend="justify">—  Bunul şi credinciosul meu Marcu! A adunat mulţi oameni? Cum i-a plătit?</p>
                  <p rend="justify">—  Să tot fie cam la vreo sută până acum, dar dacă avea bani de bună-seamă că ar fi strâns mai mulţi. Unii dintre ei au slujit în oastea prinţului Bethlen, ca şi Marcu, de altfel.</p>
                  <p rend="justify">— Marcu? Nu mă-nebuni! râse cu poftă dalmatinul. Auzi la el!</p>
                  <p rend="justify">—  A pătimit multe de când v-aţi despărţit, dar n-am avut vreme să stau să-l ascult. Poate că-ţi va spune chiar domniei-tale, când vă veţi întâlni.</p>
                  <p rend="justify">—  Nici eu nu mai ştiu când l-oi vedea…  Oricum va trebui să te duci cu nişte bani la el. Am să mă mai împrumut, că nu putem lăsa să ne scape asemenea oşteni de ispravă. Până la urmă tot am să izbutesc!</p>
                  <p rend="justify">Era mâhnit că fusese dus cu vorba de pe o zi pe alta şi iată că oastea i se strângea, iar el încă n-avea domnia. Trebuia să-i facă pe oştenii din Banat să mai aştepte pe acolo unde se aflau şi pentru aceasta îl trimise pe tânărul croat la Baruch ben Isaac, renumitul cămătar care-l sprijinea cu bani mai mult decât oricare altul din Instanbul. Acolo află Pera vestea mult aşteptată: Gaşpar Grazziani era domnul Moldovei!</p>
                  <p rend="justify">„Şi aşa să-i spui măriei-sale, zise bătrânul cămătar, că eu, sărmanul Baruch, mă silesc zi şi noapte să-i fac rost de aur cât mai mult, dacă mai are trebuinţă!” Vorbele acestea erau un semn doveditor, căci bătrânul vulpoi era încunoştinţat de toate câte se petreceau la sărai şi n-ar fi dat un ban dacă n-ar fi ştiut că dalmatinul fusese făcut domn. Din pricina aceasta a mai fost amânat şi Pera cu plecarea, ca să vadă ce avea de făcut.</p>
                  <p rend="justify">De altfel Grazziani se împrumutase şi de la alţii, aproape că nici nu mai ţinea seama de la câţi luase pungi grele cu aur şi argint sunător. Un neştiutor ar fi putut spune: „Vai de biata ţară a Moldovei. Ce-o aşteaptă?”, dar noul domn avea de gând să-şi plătească datornicii asemenea înaintaşului său valah Mihai voievod, care cu ani în urmă le plătise cu foc şi sabie la Bucureşti. De ce n-ar face şi el aşijderea la Iaşi?!</p>
                  <p rend="justify">Pungi îndesate de guruşi fuseseră lăsate plocon şi la casa din Istanbul a domnitorului mazil Radu-vodă Mihnea, nu de alta, dar acesta se bucura de mare trecere printre dregătorii otomani, iar boala de ochi de care se plângea nu era decât o amăgire. Dalmatinul nu se îndoia că anume se făcuse beteag spre a nu părăsi scaunul domnesc cu ruşine, acum când se învolburaseră nori grei asupra Moldovei.</p>
                  <p rend="justify">În cele din urmă sosi şi ziua mult aşteptată. O zi ca oricare alta, cu moină, cum se întâmplă adesea primăvara pe acele meleaguri. Ultimele petece de zăpadă de pe malul anatolian al Bosforului se scurgeau văzând cu ochii, iar nori albi se fugăreau dinspre Marea Neagră, pierzându-se în albăstrimea cerului de la miazăzi. Pescăruşii plutind pe deasupra caselor păreau a fi nişte fulgi mari de nea, amintire a unei ierni ce trecuse. Grazziani însă n-avea acum ochi pentru asemenea frumuseţi. N-a băgat de seamă decât zâmbetele de admiraţie ale celor din jurul lui, atunci când intră în arz odasî, cum i se spunea odăii de primire.</p>
                  <p rend="justify">—  Hoş geldin, beg! îi ură bun-sosit chehaia sadrazamului.</p>
                  <p rend="justify">—  Asta va să însemne că mă aşteaptă veşti bune? Urechile mele sunt pregătite să le asculte, iar buzele să rostească mulţumirea, răspunse dalmatinul încrucişându-şi mâinile pe piept în semn de salut.</p>
                  <p rend="justify">—  Am căpătat ştiri că beiul de Bogdania, bolnav fiind, nu mai poate împlini poruncile împăratului nostru cel slăvit, Alah să-i dea zile îndelungate!</p>
                  <p rend="justify">— Alah! adăugă smerit viitorul domn.</p>
                  <p rend="justify">—  Cu marea lui înţelepciune, luminatul nostru padişah a hotărât să te aşeze pe acest scaun în locul robului Radu-Mihnea-bey.</p>
                  <p rend="justify">—  Nevrednic sunt de asemenea cinste, dar mă voi strădui să slujesc cu nestrămutată credinţă, tuturor voitorilor mei de bine.</p>
                  <p rend="justify">Încântat de răspuns, dar mai cu seamă de darurile căpătate, chehaia ieşi să dea de ştire marelui vizir că Gaşpar-beg se afla în sărai, cu toate că el însuşi fusese acela care trimisese să-l cheme, dar aşa era tipicul. Okuz-paşa îl puse pe capugilar chehaisî, maimarele tuturor chehaielor lui, să-l poftească pe prinţ a i se înfăţişa în Kubbe alţi, aşteptându-l pe un divan cu perne de mătase, iar în faţa lui, de o parte şi de alta, pe două şiruri, se aflau toţi slujitorii şi slujbaşii mai de frunte.</p>
                  <p rend="justify">Grazziani se aplecă iarăşi, încrucişându-şi mâinile la piept, şi aşteptă cuviincios să i se vorbească.</p>
                  <p rend="justify">—  Beiule, începu sadrazamul. Măritul nostru padişah, luminătorul întregii lumi, slăvitul Osman-khan şi-a plecat privirea asupra ta ca să-ţi încredinţeze domnia ţării ce se cheamă Bogdan-ili, unde tu să fii cel mai de seamă dintre închinătorii lui Issa ben Miriam. Te vei supune cu smerenie, punându-ţi capul chezaş pentru împotrivire ori îndărătnicie!</p>
                  <p rend="justify">—  Jur pe viaţa mea să fiu rob ascultător marelui şi înţeleptului nostru stăpân, să nu mă abat de la poruncile strălucirii-sale şi nici de la cele ale sfetnicilor care-i stau în preajmă cu credinţă…</p>
                  <p rend="justify">—  Aşa să faci, beiule, şi Alah să-ţi lumineze calea! Făcu apoi un semn cu mâna şi capugilar-chehaisî se ivi pe dată cu un caftan pe care noul domn îl sărută cu evlavie, ca pe sfintele moaşte, înainte de a-i fi pus pe umeri. De fapt plătise pentru el o groază de bani, dar se chema a fi darul marelui vizir, căci aşa era obiceiul. Domnitorul se întoarse către însoţitorii lui, printre care se aflau dumnealor Grama şi Ralli, doi prieteni greci din Istanbul, care aveau să-i fie chehaiele la Poartă. Marele vizir porunci să fie aduse caftane şi pentru cei doi, desigur, ceva mai ieftine.</p>
                  <p rend="justify">Toate acestea isprăvite, Grazziani sărută cu plecăciune mâna sadrazamului şi, împreună cu cele două chehăi ale lui, se înapoie la Fuad-efendi, cel care-l primise mai dintâi. Aici îl aşteptau dulceţuri şi tot felul de pometuri proaspete, de parcă nu ar fi fost la sfârşit de iarnă. N-a zăbovit însă prea mult, căci imbrohorul sadrazamului îi pregătise calul, un altul decât cel cu care venise, frumos împodobit, iar patru slujitori-şatâri şi baş-ceauşul îl aşteptau călare. Gaşpar-vodă încalecă la rându-i şi însoţit de ceauşi şi paici pedeştri porniră la pas pe uliţele oraşului. Ocoliră geamia Stileyman, străbătură apoi caldarâmul din preajma Haliciului, de lângă fanarul de la Petrion, până la biserica Pamakaristos. La trecerea alaiului stambulioţii se opreau făcând temenele, iar ienicerii îşi desfăceau poalele mantăilor până la pământ şi se aplecau cu mâinile la piept, în semn de adâncă cinstire.</p>
                  <p rend="justify">În faţa bisericii era o piatră anume, la care se opriră cu toţii, turcii neavând îngăduinţă să meargă mai departe, şi acolo fu întâmpinat de patriarhul Constantinopolelui, înconjurat de soborul de preoţi şi arhimandriţi. Voievodul, susţinut de Grama şi Ralli, păşi în biserică în urma patriarhului, în vreme ce psalţii cântau greceşte „Vrednic este”. Se opriră la pristolul din altar, pe care domnitorul îşi aşeză cu evlavie capul, spre a fi acoperit cu omoforul, citindu-i-se apoi rugăciunile ce se făceau odinioară la încoronarea împăraţilor bizantini.</p>
                  <p rend="justify">Gaşpar Grazziani era catolic şi poporul asupra căruia avea să domnească avea credinţă ortodoxă, însă el ştia prea bine că în asemenea cazuri capetele încoronate puteau să se lepede de orice lege. Nu făcuse oare la fel, cu numai câţiva ani înainte, regele Henric de Navara? Pentru a cuceri inimile catolice ale parizienilor, a renunţat la credinţa lui hughenotă. La rândul său, dalmatinul primi să fie înscăunat după credinţa poporului ce devenea al său prin porunca împărătească, dar din care se trăgea şi el, ca o mlădiţă mai îndepărtată. Jură, deci, cu glas tare că va păstra neştirbită credinţa străbună a neamului românesc.</p>
                  <p rend="justify">Ieşind din bisercă fu întâmpinat iarăşi de uralele ceauşilor din suita lui, după care se îndreptară spre Duraman, acea parte a oraşului unde se afla Bogdan-saraiul. Acolo a trebuit să primească tot felul de oaspeţi, ostenindu-se peste măsură, încât noaptea avu un somn adânc şi fără vise. Poate că s-ar fi deşteptat şi mai târziu a doua zi, de n-ar fi sărit ca ars din pat în capul oaselor, din pricina larmei ce se auzea din curte. Aşa cum se făcuse obicei, miralem-aga se înfăţişase cu cele două tuiuri, sangeacul şi celelalte însemne mai mărunte. Dar acest dregător era însoţit de tabulhaneaua care scotea sunete asurzitoare, punând pe fugă toate vietăţile necuvântătoare de prin împrejurimi şi stârnind lătrăturile furioase ale potăilor din Istanbul.</p>
                  <p rend="justify">Într-o clipită nou voievod fu îmbrăcat şi ieşi în întâmpinarea dregătorului împărătesc. Apucă sangeacul şi sărută smerit flamura, după care îl întinse sangeacdarului său spre păstrare. Alte bacşişuri grase, noi plocoane şi osebite daruri fură înmânate multora, de la mic la mare, iar după aceea plecară cu toţii, dar tabulhaneaua mai rămase încă trei zile, spre a ferici urechile noului domn, în fiecare seară pe la chindie.</p>
                  <p rend="justify">Cum ziua de primire la padişah nu putea fi decât marţea ori duminica, în înţelegere cu marele vizir s-a hotărât să i se înfăţişeze în cea de a şasesprezecea zi a lunii Safer ul-hair, când cădea pazar, adică duminica. Încă de dimineaţă se găti spre a fi pe gustul dregătorilor măritului sultan, ştiind prea bine că turcii erau simţitori la tot ce era frumos. Bărbiţa lui neagră, frumos rotunjită, fusese anume lăsată să crească ceva mai lungă, ca să pară mai bătrân decât era. Vârfurile mustăţilor, răsucite în sus, trebuiau să arate pentru toată lumea că voievodul avea o voinţă dârză, de neînfrânt. Numai sprâncenele, subţiri şi frumos arcuite pe deasupra ochilor lui mari şi negri, îi dădeau de gol tinereţea ce-i zvâcnea prin vine. Îşi pusese pe cap frumoasa lui căciulă de samur, la care agăţase surguci din pene de egretă prinse cu o cataramă de aur bătută cu nestemate. Trei mari smaralde, ca nişte lacrimi de uriaş, o făceau să pară şi mai mare decât era. Peste haina scurtă de atlas brodat cu fir de aur, trăsese mantia de brocart, garnisită la umeri cu blăniţă scumpă da jder, iar găitanele şi pasmanturile de aur se încoloceau pe după bumbi de rubin. Încălecând frumosul armăsar arăbesc alb ca neaua, mantia îi acoperi pulpele strânse în pantaloni de postav negru ce se isprăveau în frumoasele lui cizme galbene, din piele de viţel, lucrate cu multă măiestrie. Pintenii de aur în formă de stea zornăiau la fiecare pas şi numai când îşi puse picioarele în scăriţele şeii nu se mai auziră.</p>
                  <p rend="justify">Întregul alai pătrunse prin Bab i-humaium, chiar în spatele Ayasofiei, şi descălecară cu toţii sub „platanul ienicerilor” din Birinci aulu, care era de fapt prima curte din sărai. Trecură apoi de poarta Babu sselâm pe jos şi pătrunseră în cea de-a doua curte, care se mai numea şi Alay meidani. În partea dreaptă a celei de-a doua porţi, lipită de zid, se afla „fântâna călăului” şi lângă ea „piatra prevestirii”, ibret sengi, pe care se aşezau căpăţânile osândiţilor, ca să-şi aducă aminte supuşii de mânia padişahului şi de sabia lui necruţătoare. Trecând prin dreptul ei, Gaşpar-vodă trase cu coada ochiului, dar răsuflă uşurat văzând-o goală. Era un semn bun căci de fiecare dată când mai trecuse pe acolo îl întâmpina câte un cap de om, la vederea căruia se cam înfiora.</p>
                  <p rend="justify">Aşteptară din nou o vreme, până ce marele vizir căpătă încuviinţarea sultanului să i-l înfăţişeze pe domnul Bogdaniei. Mai întâi îi fu pus caftanul pe umeri şi cuca în locul frumoasei lui căciuli, iar doi capugibaşi îl împinseră de subsiori în arz odasî, unde se afla padişahul. În stânga voievodului, loc de mare cinste la turci, se afla însuşi marele vizir Okuz Mehmet-paşa, care-i zâmbea cu încredere.</p>
                  <p rend="justify">Cei doi capugibaşi îi făcură semn când să se plece în timp ce păşea către tronul împărătesc, în aşa fel încât să facă vreo trei temenele, după care rămase drept în faţa stăpânului lumii. Acesta îl privea cu încântare, măcar că nu se cădea să se arate nicicum faţă de un „rob nevrednic” şi nici să-i vorbească, decât prin mijlocirea sadrazamului.</p>
                  <p rend="justify">—  Poftesc a-mi fi cu credinţă nestrămutată şi să se poarte cu milosârdie şi dreptate faţă de supuşii noştri, dar cu asprime şi neîndurător faţă de cei răi! zise tânărul Osman-khan.</p>
                  <p rend="justify">Deşi Grazziani înţelesese totul, marele vizir îi mai spuse o dată vorbele sultanului, după care i se îngădui domnitorului să răspundă, dar tot spre marele vizir şi fireşte că numai cuvinte de mulţumire şi legământ de supunere oarbă.</p>
                  <p rend="justify">Dus apoi cu spatele spre ieşire ca să fie mereu cu faţa la sultan, proaspătul domnitor fu scos în curte, unde imbrohorul împăratului îi pregătise un frumos armăsar şarg, cu harşa şi frâie bătute în aur, argint şi nestemate în lucrătură frigiană. În partea stângă a şeii atârna spada, în dreapta topuzul, iar jur împrejurul calului erau tot felul de slujitori de ranguri diferite. Se întoarseră iarăşi în biserica Pamakaristos, unde patriarhul făcu aceeaşi slujbă, numai că de data aceasta şi cuca fusese lăsată afară cu suita necredincioşilor turci.</p>
                  <p rend="justify">A  doua zi a căpătat firmanul scris cu litere aurite, aşa că de acum nu putea zăbovi la Istanbul mai mult de o săptămână, după cum era obiceiul. Totuşi, abia în ziua de luni 11 februarie 1619 alaiul domnesc ieşi pe uliţele oraşului, îndreptându-se la pas spre Bahcekapî, de unde avea să apuce calea spre Edirne.</p>
                  <p rend="justify">Neavând călăreţi de ţară, în fruntea alaiului se aflau purtătorii celor două tuiuri, apoi urmau capuchehaiele şi prietenii voievodului, dintre care nu lipseau Giovani Amati şi fiul său Annibale, Marino Resti, Giorgio Gradi şi, fireşte, Pera anume rămas ca să însoţească măreţia îndrăgitului său stăpân. Mai erau mulţi greci şi raguzani ce aveau să-l însoţească până în Moldova, îngroşând astfel suita principelui. După acest pâlc de călăreţi păşeau cei şapte cai de soi ai domnitorului mânaţi de şatâri domneşti, iar în urma lor alţi doi, dar împărăteşti de astă-dată. După ei venea însuşi beyul, cu caftan şi cucă pe cap, călare pe frumosul armăsar căpătat în dar de la sultan. Doi paici împărăteşti acopereau capul calului, iar doi slujitori ţineau de scăriţe, ca să nu lovească burta mândrului animal. În stânga, dar ceva mai în spate, călăreau mehmenda-rul şi Iskimne-ceuş aga, dregători ce însoţeau întotdeauna pe domnitorii români până în ţară. De partea cealaltă se afla un sangeac-agasî, care de asemenea avea să-l însoţească până la Iaşi, în semn de mare cinstire. Oamenii de casă ai domnitorului purtau cele trei steaguri roşii larg desfăşurate, dintre care doar cel din mijloc avea în vârf alemul semilunii, celelalte fiind numai cu bumbi auriţi. După aceştia, tabulhaneaua îşi împlinea cu prisosinţă menirea, stârnind o larmă cumplită şi adunând în jur mulţimea de gură-cască. Alaiul se încheia cu puzderia slujitorilor domneşti. Păşeau în pas domol şi din când în când, mai cu seamă pe la răspântii, măria-sa Gaşpar-Vodă vâra mâna într-o tăşcuţă legată anume de oblânc, de unde scotea câte un pumn de bănuţi de argint, risipindu-i „în ploaie” asupra mulţimii de privitori. Merseră tot aşa până ce trecură de zidurile oraşului şi ceva mai încolo făcură cel dintâi popas. Mai departe însă nu se mai păstră aceeaşi rânduială, decât numai la trecerea prin aşezări mai răsărite, spre marea pohfală a domnitorului.</p>
                  <p rend="justify">Într-un astfel de răgaz, principele îl chemă la sine pe ser Marino Resti, spunându-i:</p>
                  <p rend="justify">—  Aflat-am că la Edirne s-ar fi găsind Elisabeta Movilă, văduva lui Ieremia, pe care nemernicul de Iskender a batjocorit-o şi cică ar fi dăruit-o unui agă, căruia i se mai zice Alcaatli, adică „cel cu calul bălţat”. Ei bine, acesta îşi are haremul în acest oraş.</p>
                  <p rend="justify">—  Bănuiesc că vreţi s-o scap de păgân, alteţă?</p>
                  <p rend="justify">—  Întocmai! Cu bani, cu sila, fă cum crezi şi sloboade-o să meargă unde-i va fi voia, însă nu în Moldova ori la lehi. Ar fi un semn de prietenie pentru Lehia, dar nu cumva să se afle că eu te-am povăţuit.</p>
                  <p rend="justify">— Prea-bine, ilustrissime! se înclină raguzanul.</p>
                  <p rend="justify">În Edirne făcură popas la Kurşunlu-han, unde fură întâmpinaţi de vreo douăzeci de boieri moldoveni ce nu mai apucaseră să ajungă la Istanbul.</p>
                  <p rend="justify">—  Să trăieşti, măria-ta! Întru mulţi ani să domneşti milostive stăpân! se închinară ei chiar în ograda caravanseraiului.</p>
                  <p rend="justify">Se aflau de faţă dumnealor boierii Coste Bucioc şi Coci Lupu, apoi Grigore Cioplan, Dumitru Goia, precum şi alţii, din familii vestite, ca Şeptilici, Duca, Gheuca, ba chiar şi vel-armaşul Nicoriţă, cel ce se bucurase de mare cinste la domnia trecută şi pe care cei din Pojorâta îl credeau pe ceea lume.</p>
                  <p rend="justify">Grazziani îi privi zâmbind şi îi veni în minte Marcu, bănăţeanul său credincios, care l-ar fi slujit în clipa asta ca nimerii altul. Descălecând, măria-sa intră în odaia cea mare a hanului, unde îngădui boierilor să-i sărute mâna, prilej pe care îl folosi Bucioc, adresându-i-se:</p>
                  <p rend="justify">—  Prealuminate doamne! Toată ţara se bucură de înscăunarea măriei-tale, dar mai vârtos boierimea. Întru mulţi ani să ne trăieşti, preamilostive! Eu, nevrednicul rob, sunt Coste Bucioc, după nume, şi fost-am cândva vel-vornic al Ţării de Jos…</p>
                  <p rend="justify">—  Ai să mai fii, şi încă vel-vornic al întregii ţări, chiar din ceasul acesta şi până ai să porţi credinţă şi osârdie domniei mele. Poftesc să aflaţi şi domniile-voastre, cinstiţi boieri, că veţi redobândi rangurile pe care le-aţi avut odinioară şi chiar unele mai mari, după vrednicia ce o veţi arăta ţării şi domniei.</p>
                  <p rend="justify">Tare se mai bucurară boierii auzind vorbele domnitorului şi se îmbulziră să-i sărute cu smerenie mâna. Însă lui nu-i plăcu atâta ploconire din partea unor oameni pe care urma să-i aibă ca sfetnici şi să stea alături de el, dârji şi cutezători, la înfăptuirea ţării celei mari a tuturor românilor. „Oare boierii Buzeşti, Mihalcea, Baba Novac, ori chiar părinţii celor de acum tot aşa se vor fi umilit în faţa marelui Mihai?!” se întrebă el în sine, privindu-i pe moldovenii îngenuncheaţi la picioarele lui. O uşoară mâhnire îi adumbri chipul, dar se gândi că adevăratul popor nu era liota boierească, ci acei oşteni necunoscuţi, ca Marcu şi alţii, care şi-ar fi dat viaţa fără să ceară în schimb nici o dregătorie.</p>
                  <p rend="justify">După un popas de mai bine de o săptămână făcută la Edirne, alaiul o porni din nou agale către Dunăre. Pe unde trecea se iveau şi săteni, dar nu ca să-şi încânte ochii de frumuseţea veşmintelor, ci pentru a strânge din drum cei câţiva gologani aruncaţi la nimereală pentru prostime.</p>
                  <p rend="justify">Zăbava fusese poruncită anume spre a-i da răgaz lui ser Marino Resti s-o afle pe Elisabeta-doamna şi nu plecară mai departe decât atunci când acesta se întoarse să-i spună că nefericita femeie îşi pierduse urma pe undeva prin Anatolia, vândută altui paşă turc. Din pricina aceasta ajunseră la Provadi abia în cea a douăzeci şi opta zi a lui mărţişor, în plină primă-vară. Erau acuma în apropierea stăpânirii lui Iskender-paşa, şi trebuia zorit întreg alaiul, dar nu mai înainte de a chema la oaste o mulţime de raguzani ce locuiau în acel târg. Apoi îl trimise pe Giorgio Gradi să dea o raită prin ţinuturile italice spre a mai răscumpăra vreo câţiva robi turci. Ar fi vrut şi Pera să plece, dar Grazziani socoti că nu se poate să nu se fi auzit de înscăunarea lui şi prin Banat şi-i fu teamă ca nu cumva tânărul croat să rătăcească pe acolo, în vreme ce Marcu s-ar fi putut să fi apucat drumul spre Moldova. Nici prin Silistra nu mai trecu, fiindcă Iskender-paşa se afla tocmai la Cetatea Albă, sau Akerman, cum îi plăcea lui să spună. Atunci apucară pe drumul cel din vechime, de la Adam-Clissi spre Medgidia, Cogealac, Babadag şi drept la Isacci.</p>
                  <p rend="justify">Aianul de Babadag, fudulindu-se că-l cunoştea pe bey de mai mulţi ani, dar şi din porunca seraskerului Iskender-paşa, hotărî, împreună cu muftiul, să-i facă o primire de mare cinste. Îl adăpostiră pe prinţ în casele lor şi acesta fu silit să se mute de la unul la altul ca să nu-i supere, dar a treia zi porunci tabără pe malul Razelmului, pentru toată lumea. De altfel avea de gând să şi plece mai departe.</p>
                  <p rend="justify">Deşi se afla mai la miazănoapte decât Istanbulul, primăvara poposise mai din vreme pe aceste meleaguri, însufleţind întreaga fire. Stoluri mari de păsări se întorceau din ţările calde, făcând popas pe luciul apei şi umplând cu lama lor păsărească tot văzduhul. Era o privelişte de nespusă încântare şi Grazziani simţi dorinţa năvalnică să aducă pacea şi înflorirea în această ţară atât de frumoasă ce se întindea de aici către hăt departe, peste munţii cei falnici care însă îşi mai păstrau cuşmele lor de omăt. Asemenea gânduri însă nu puteau fi împărtăşite decât celor mai apropiaţi inimii sale, căci de-ar fi aflat Iskender-paşa, bine nu i-ar fi fost, vrăjmăşindu-l înainte de vreme. Aşa se prefăcu a merge cu toată smerenia la mormântul lui Şaru Saltuc, eroul turcilor din Dobrogea, spre marea părere de bine a lui Iskimneagasî, care avea să povestească la întoarcere despre purtarea cea cuviincioasă a noului bay.</p>
                  <p rend="justify">Într-una din zile, se plimbă vreo două ceasuri pe malul lacului rămas încremenit sub razele soarelui călduţ de primăvară. Ieşise neînsoţit, căci nu avea temeri de nimeni, cu greu putând pătrunde străinii în tabăra lor. Totuşi se pomeni cu doi negustoraşi ce i se aruncară la picioare. Un altul ar fi chemat îndată fustaşii să-i alunge, dar proaspătul domn era cutezător şi mai ales dornic să plece urechea la durerile supuşilor săi.</p>
                  <p rend="justify">—  Ce poftiţi, oameni buni? îi întrebă el pe turceşte.</p>
                  <p rend="justify">—  Iacă, suntem noi, măria-ta! Pandele şi Anghel, dacă îţi mai aduci aminte de noi. Ne-ai poruncit să ne înfăţişăm măriei-tale şi noi, românii dobrogeni.</p>
                  <p rend="justify">—  Cum să vă uit, se poate? răspunse Vodă, dând să-i ridice pe cei doi. Nu cumva venit-aţi cu oastea după voi?</p>
                  <p rend="justify">—  Încă nu, slăvite doamne, dar de cum ne porunceşti…</p>
                  <p rend="justify">—  Atunci îi bună potriveală. Strângeţi-vă cât mai mulţi şi veniţi în oastea mea cu simbrie, la Iaşi.</p>
                  <p rend="justify">— Ce să căutăm noi în Moldova? se nedumeri Pandele. Noi am crezut că aici, în Dobrogea noastră…</p>
                  <p rend="justify">—  Ştiu ce vrei să spui, ştiu, dar trebuie să începem cu Moldova, până prindem ceva cheag, că aşa suntem prea puţintei pentru puterea turcului. Aţi priceput?</p>
                  <p rend="justify">—  Cum de nu, măria-ta, numai că asta înseamnă să mai aşteptăm, şi pe aici ne-a ajuns cuţitul la os.</p>
                  <p rend="justify">—  Dar peste tot în ţara asta-i la fel, răspunse Vodă. Iacă, şi cei de peste munte…</p>
                  <p rend="justify">—  Că bine ziseşi, slăvite doamne, se băgă Anghel cam necuviincios. Dădurăm şi noi peste nişte bănăţeni, ori ardeleni, pe care i-am trecut Dunărea de ceea parte.</p>
                  <p rend="justify">—  Nu cumva era cu ei şi unul Marcu?</p>
                  <p rend="justify">— Ba da! răspunse Pandele mâhnit.</p>
                  <p rend="justify">El socotise să-l întâmpine pe Gaşpar-vodă încă pe pământ dobrogean, crezând că de acolo avea să şi înceapă lupta, şi când colo îi chema tocmai la Iaşi. Asta nu-i prea venea pe potrivă, şi i-o spuse domnitorului cam pe faţă:</p>
                  <p rend="justify">—  I-am dus la Obluciţa, ca să te întâmpine, măria-ta, pe pământ moldovenesc, măcar că şi aici îi tot glia neamului nostru.</p>
                  <p rend="justify">—  Ai mare dreptate, Pandele, să fii nemulţumit, dar îţi făgăduiesc să nu treacă anul şi tot ce poftiţi voi, românii acestor plaiuri…</p>
                  <p rend="justify">—  Oamenii apelor” ne-au zis bănăţenii măriei-tale, se băgă iar în vorbă Anghel, care nu prea lua în seamă rangul domnesc.</p>
                  <p rend="justify">—  Ha, ha, ha! râse Vodă. Se potriveşte, n-am ce zice! Îi tot mângâie apoi cu vorbele, poftindu-i să-l urmeze, dar aceştia nu vrură nicidecum.</p>
                  <p rend="justify">— Atunci, am să poruncesc două pungi pentru voi.</p>
                  <p rend="justify">—  Ba să ne fie cu iertare, măria-ta, dar ai spus că suntem în slujba domniei, adică a ţării, şi pentru asta nu ne trebuie plată! Nu de pungi ne arde nouă sufletul…</p>
                  <p rend="justify">Voievodului îi plăcu răspunsul dobrogeanului şi, punându-i o mână pe umăr, îi zise:</p>
                  <p rend="justify">—  Căpitane Pandele, căci de acum ăsta ţi-e rangul, banii ce poftesc să-i primeşti nu sunt răsplată pentru faptele voastre. Ai dreptate că ţara altcum răsplăteşte, dar voiesc să năimeşti oşteni cu leafă, şi când or pleca berzele, cel mai târziu, să-mi daţi de ştire, ori să te înfăţişezi domniei la Iaşi. Iată şi acest inel, să-ţi fie ca o cunoaştere tainică între noi, dar şi din prietenie pentru tine şi toţi dobrogenii tăi.</p>
                  <p rend="justify">Pandele se repezi să-i sărute mâna şi i-o udă cu lacrimi de căinţă şi de bucurie.</p>
                  <p rend="justify">—  Nevrednic sunt, bunule stăpân, îngăimă el. Cum am putut să mă îndoiesc de măria-ta? Capul meu cel prost nu a judecat după înţelepciunea minţii tale, doamne. Iartă-mă!</p>
                  <p rend="justify">Plecară cu multă părere de rău de lângă domnul lor, iar acesta privi îmbărbătat în urma lor. Aceşti amărâţi şi hăituiţi erau adevărata „ţară”, iar aceasta l-a înţeles şi i s-a închinat. Nu avea să-i mai pese dacă la trecerea Dunării va fi întâmpinat numai de câţiva boieri.</p>
                  <p rend="justify">De fapt aşa s-a şi întâmplat, căci ţăranii-vecini aduşi cu sila şi cei câţiva târgoveţi nu erau nici pe departe „talpa ţării”, iar când dădu cu ochii de Marcu şi văzu şi mândreţea de feciori ce-l însoţeau, uită cu totul de necazurile lui. Ar fi vrut să-l îmbrăţişeze ca altădată, dar acuma nu se mai cuvenea, aşa că-i întinse doar mâna, pe care bănăţeanul i-o sărută, urmând să povestească pe îndelete mai apoi.</p>
                  <p rend="justify">La Galaţi, alţi boieri, mari şi mici, neguţători de toate neamurile, precum şi o mulţime de oşteni cu căpeteniile lor se buluciră la mila domnească, dar Vodă nu primi ospitalitatea gălăţenilor, ci trase de-a dreptul la una din moşiile dumnealui vel-vornicului Bucioc. N-avea de unde şti măria-sa că era tocmai aceea unde vătăfea Timofte roşcovanul, şi nici să afle de întâmplările de acolo.</p>
                  <p rend="justify">Prin sate, alaiul era întâmpinat după starea oamenilor ori sârguinţa boierului din preajmă de a se face pe plac domniei celei nouă, dar nu se poate spune că prostimea nu s-ar fi bucurat, nefiind degeaba zicala „schimbarea domnilor, bucuria proştilor” căci bieţii oameni nădăjduiau întotdeauna la mai bine.</p>
                  <p rend="justify">Încet-încet, domnitorul s-a apropiat de ţinta călătoriei, astfel că într-o vineri, în cea de-a patra zi din aprilie, văzu dealurile şi pădurile ce înconjurau dealurile cetăţii de scaun, încă de la Ciurea fu întâmpinat de către toată boierimea şi târgoveţii, în frunte cu înalt-prea-sfinţia-sa mitropolitul Teodosie. Se adunară cu toţii ca să mărească alaiul şi împreună pătrunseră în târg, descălecând de-a dreptul la biserica Sf. Nicolae domnesc. Din nou fu ridicat domnitorul de subsiori şi dus la pristolul din altar şi fură împlinite acelaşi rugăciuni, dar de data asta pe slavoneşte, ca odinioară pentru marele Ştefan-vodă, bunul Alexandru-vodă, ori alţi voievozi înaintaşi. Abia acuma se ungea de drept ca domnitor al Moldovei.</p>
                  <p rend="justify">După aceea alaiul, alcătuit aşişderi ca la Istanbul, străbătu uliţele Ieşilor şi se opri în ograda palatului domnesc. Pe dată au descălecat cu toţii, boierii zorindu-se către jilţurile lor din spătăria cea care, ce slujea ca sală de divan. S-ar fi cuvenit ca voievodul să se fi oprit la picioarele tronului până ce divan-efendessi ar fi dat citire firmanului împărătesc, dar Gaşpar-vodă anume s-a aşezat singur pe tron, spre a nu fi sprijinit de Iskimne-agasî. Un murmur de mirare se ridică printre boieri şi cu toată supărarea dregătorului otoman, dar Vodă rosti răspicat:</p>
                  <p rend="justify">—  Aşa pofteşte domnia-mea! Dă citire firmanului, efendi! Neavând încotro, acesta se supune şi cu glas tare aduse la cunoştinţă cele ce poruncea sultanul, dar pentru boieri era numai o pierdere de vreme, cei mai mulţi dintre ei nepricepând nici măcar o boabă turceşte. Totuşi, la sfârşit spuseră într-un glas:</p>
                  <p rend="justify">—  Facă-se voia preamăritului padişah!</p>
                  <p rend="justify">Pe dată începură a trosni tunurile şi sâneţele din preajma palatului, salutând astfel noua domnie.</p>
                  <p rend="justify">Mitropolitul a fost cel dintâi care a îngenuncheat în faţa domnitorului sărutându-i dreapta, iar acesta, la rândul său, l-a sprijinit să se ridice, sărutând şi el mâna chiriarhului. Apoi pe rând au fost strigaţi de către postelnici toţi boierii, după cinul lor, şi domnul le-a împărţit dregătoriile. Nu voia să supere pe nimeni, aşa că i-a păstrat pe toţi în slujbe, zicându-le că va fi un vajnic apărător al rânduielilor din ţară, al liniştii şi al înţelegerii cu vecinii din afara fruntariilor.</p>
                  <p rend="justify">Aşa şi-a început Gaşpar-vodă Grazziani domnia în Moldova.</p>
               </div>
               <div type="div3">
                  <head>RĂSPLATA UNEI RĂZBUNĂRI.</head>
                  <p rend="justify">DUPĂ ÎMPĂRŢIREA DREGĂTORIILOR ÎN DIVAN, măria-sa pofti să afle starea ţării de la vel-vistiernicul Coci Lupu, care încă nu-şi spunea Vasile Lupu şi nici gânduri de domnie nu i se vânturau prin minte.</p>
                  <p rend="justify">—  Milostive stăpân, nu avem a ne lăuda. Pot a spune că suntem săraci în ţară bogată, căci vistieria noastră e goală. Ţăranii sunt prinşi de duhul răzmeriţei, din Orhei până-n Cârligătură, ba şi mai departe, după câte am aflat mai pe urmă. Asta-i! isprăvi el ridicând din umeri a neputinţă.</p>
                  <p rend="justify">La acest sfat de taină nu mai era de faţă decât vel-vornicul Coste Bucioc, pe care îl chemase vistiernicul, spre a-i întări spusele în legătură cu răzmeriţa. Chiar de aceea şi voievodul, crezând că n-a priceput, ridică sprâncenele a mirare către amândoi.</p>
                  <p rend="justify">—  Auzit-am bine?! întrebă el. N-aţi fost volnici a potoli zurbaua, ori ţăranii erau asupriţi din cale-afară?</p>
                  <p rend="justify">Tocmai atunci se ivi şi vel-armaşul Nicoriţă, anume chemat de vel-vornic, întrucât prin părţile unde îşi avea moşiile răzmeriţa era în toi. Auzind pentru ce fusese adus, boierul îşi descarcă pe dată necazul:</p>
                  <p rend="justify">—  Sunt de soi rău, măria-ta, de unde asuprire? Dacă eu nu i-am mai ajutat la necaz, şi cum m-au răsplătit? Mi-au ucis tot ce aveam mai drag pe lume.</p>
                  <p rend="justify">Din pricina nodului ce i s-a pus în gât, vel-armaşul n-a mai putut vorbi.</p>
                  <p rend="justify">—  Preaînălţate doamne, se băgă atunci boierul Coci Lupu. Încă de la mazilirea Tomşei, ţara asta a Moldovei suferă şi rabdă mişeliile ţăranilor orheieni. S-au ridicat cu oaste împotriva domniei şi mare belea şi necaz, dar mai cu seamă pagubă au pricinuit.</p>
                  <p rend="justify">—  Mie mi-au pârjolit întreg conacul, izbucni vel-armaşul Nicoriţă. Praful s-a ales de toată agoniseala vieţii mele, şi asta n-a fost îndeajuns: mi-au batjocorit şi necinstit fata şi nevasta, după care le-au sfârşit în chinuri. La fel au făcut şi cu megieşul meu Melinte şi fecioru-său Toma.</p>
                  <p rend="justify">—  Ce spui domnia-ta, boierule, îi tâlhărie cumplită, pentru care netrebnicii fi-vor mustraţi cu topuzul domniei mele, căci eu poftesc a fi linişte în ţară. Nu sufăr ca lotrii de drumul mare ori de codru să-şi facă mendrele nesupăraţi de nimeni.</p>
                  <p rend="justify">—  Aşa ar trebui, mărite doamne, dar cine s-o fi făcut? întrebă ca pentru sine Bucioc.</p>
                  <p rend="justify">—  Voi, şi se-nţelege că mai presus de toate domnul ţării are această îndatorire. Dacă nu s-a făcut, se va face de azi înainte.</p>
                  <p rend="justify">Se ridică în picioare şi începu a păşi furios prin odaie, după care bătu din palme să-şi cheme aprodul de la uşă.</p>
                  <p rend="justify">— Să poftească pe dată vel-spătarul Ciolpan!</p>
                  <p rend="justify">Cum boierii nu se zoriseră să plece acasă, încă mai rămăseseră tăifăsuind pe la colţuri, cum era obiceiul. Auzind că era chemat şi vel-spătarul, după Nicoriţă, se cam înspăimântară şi pe furiş începură a da bir cu fugiţii.</p>
                  <p rend="justify">—  Poruncesc, boieri dumneavoastră, zise Gaşpar-Vodă de cum i se înfăţişă cel chemat, ca toţi seimenii, hânsarii, ori darabanii să se gătească de bătaie. Voi adăugi oastei lor şi pe lefegiii archebuzieri şi muşchetari, dar nu şi beşliii, căci ei nu trebuie amestecaţi în casa noastră. Domnia-ta vel-spătare te vei îngriji ca toţi aceştia să fie strânşi la Vaslui, în cea dintâi săptămână după duminica Tomii, şi să-mi daţi de ştire că sunteţi gata. Să se isprăvească o dată pentru totdeauna cu zurbaua!</p>
                  <p rend="justify">—  Să trăieşti, măria-ta! se plecară boierii.</p>
                  <p rend="justify">—  Cu mare înţelepciune ai gândit preamilostive, zise mieros boierul Nicoriţă. Sămânţa asta răzăşească ar trebui stârpită fără milă.</p>
                  <p rend="justify">—  Nu toţi, boierule, răspunse Vodă mai liniştit. Dacă ţi s-ar face pe voie, mai că aş rămâne fără supuşi. Drept aceea poruncesc, şi băgaţi bine de seamă, boieri dumneavoastră, ca numai capii răzvrătiţilor să fie mustraţi cu aspră pedeapsă şi pieire, iar ceilalţi să fie îndrumaţi spre muncă şi supunere.</p>
                  <p rend="justify">—  Aşa să fie! murmurară divaniţii boieri.</p>
                  <p rend="justify">Cum domnitorul părea să nu fi isprăvit cele ce avea de spus, vel-vistiernicul rămăsese cu inima la gură, căci firesc ar fi fost să-l întrebe mai departe despre cauza goliciunii haznalei domneşti. Răsuflă însă cu uşurare când îl auzi:</p>
                  <p rend="justify">—  Sunt un mare iubitor al păcii şi bunei înţelegeri şi de aceea chem înapoi pe toţi fugarii şi nedreptăţiţii, iar vel-logofătul Gheanghea are să scoată carte domnească către toţi aceştia, cum că se vor bucura de iertare şi ocrotire. Domnia-ta, vel-vornice Bucioc, te ştiu că eşti bun prieten cu voievodul Podoliei şi te poftesc a-i scrie carte de prietenie de la domnia mea.</p>
                  <p rend="justify">—  Pot a trimite şi lui pan Koniecpolski? se cam fuduli cu întrebarea dumnealui Bucioc.</p>
                  <p rend="justify">—  Scrie şi craiului însuşi, dacă aşa ţi-i voia, numai să se curme cearta şi zavistia cu vecinii noştri creştini. Domnia ta vel-vistiernice Lupu da-vei ştire craiului Bethlen cum că ne-am înscăunat în Moldova şi că-i poftim sănătate. Ca bun vecin ce se află, cuvine-se a ne îndatora cu vreo 30-40 de mii de galbeni, că tare mai suntem strâmtoraţi. Şi aşa să-i scrii şi nu altcum, căci se cade aceasta, ţările noastre fiind de o limbă şi-o credinţă şi aşezate de Dumnezeu una lângă alta. Când ne vom mai împlini, îi vom da îndărăt cu prisosinţă.</p>
                  <p rend="justify">—  Aşa voi face! se înclină vistiernicul.</p>
                  <p rend="justify">Se despărţiră cu voie bună, dar numai la două zile se întâlniră din nou cu întreg divanul, mai puţin vel-spătarul care plecase cu porunca domnească la Vaslui. Se auzise însă că noul domn scrisese vecinilor creştini, dar turcilor şi tătarilor nu, şi asta îi cam îngrijoră. Drept pentru care dumnealui Neculai Catargiul se ridică smerit şi întrebă:</p>
                  <p rend="justify">—  Mă rog de iertăciune, prealuminate doamne, dar auzit-am că ai poruncit scrisori de prietenie către lehi şi ardeleni, au de turci şi tătari uitat-ai, preamilostive? Că mare-i puterea lor şi nu-i bine să-i zgândărim, că…</p>
                  <p rend="justify">—  De acolo vin eu, boierule! i-o reteză scurt voievodul. Ce-a fost de rânduit acolo s-a făcut prin domnia-mea. Iar dacă vei fi vrut a spune de Iskender-paşa, fii fără teamă, căci am înţelegere cu el prin viu grai.</p>
                  <p rend="justify">Răspunsul domnitorului stârni unele priviri furişe printre boieri, unii bucurându-se, căci de mult aşteptau a se împotrivi osmalâilor, alţii însă gândindu-se cum vor face să ajungă pâra la Înalta Poartă, şi din păcate aceştia din urmă erau cei mai mulţi.</p>
                  <p rend="justify">Le spuse apoi cele hotărâte în privinţa răzmeriţei şi cu toţii se bucurară de astă-dată, căci nu era unul dintre ei care să nu fi avut vreo plângere împotriva ţăranilor.</p>
                  <p rend="justify">—  Să trăieşti, măria-ta! Să-ţi ajute Dumnezeu! şi multe alte urări se auziră de pretutindeni.</p>
                  <p rend="justify">În vremea asta Marcu, aflat într-un ungher mai la dos, nefiind divănit, se întrista la gândul că voievodul o va apuca pe urma celorlalţi, făcându-se frate cu boierii. Şi nu s-a răbdat să nu i-o spună într-o clipită de răgaz, de cum se află în preajma lui Vodă.</p>
                  <p rend="justify">—  Câtă vreme am trebuinţă de linişte în ţară spre a putea chivernisi, nu am milă de nimeni. Ştiu că nu toţi ţăranii sunt vinovaţi, şi pentru aceea am poruncit să fie osândiţi numai capii.</p>
                  <p rend="justify">—  Dar, măria-ta…  încercă bănăţeanul.</p>
                  <p rend="justify">—  Bine! Treacă de la mine! Dacă şi ei se vor da prinşi şi vor veni la iertarea domniei mele, îi dăruiesc cu viaţă. Nu vor scăpa de ispaşă însă cei care au vărsat sânge boieresc au ba! Am zis!</p>
                  <p rend="justify">—  Dacă m-aş duce eu pe meleagurile acelea…</p>
                  <p rend="justify">—  Ba nu, Marcule! De tine am trebuinţă ca pârcălab vremelnicesc la cetatea Neamţului, în vreme ce la Hotin am să-l trimit pe Annibale. Sunt cele mai tari cetăţi ale ţării şi am trebuinţa unei rânduieli de fier între zidurile lor, ca să ne putem adăposti acolo la vreme de primejdie. Au cam fost lăsate în paragină.</p>
                  <p rend="justify">Apoi, văzând că Marcu tot mâhnit se arăta, îi zâmbi:</p>
                  <p rend="justify">—  Ca să ai cugetul împăcat, iacă, îţi făgăduiesc să-i mai păsuiesc pe răzvrătiţi, dându-le răgaz de o lună pentru supunere şi ascultare, dar cine a vărsat sânge, cu sânge să plătească!</p>
                  <p rend="justify">Marcu plecă să-şi împlinească slujba, însă nu pe deplin mulţumit, căci se învăţase cu vodă-Tomşa, care era mai plecat la păsurile ţăranilor.</p>
                  <p rend="justify">Tot atunci plecă şi vel-armaşul Nicoară cu un pâlc de darabani şi, fără să mai aştepte pe măria-sa, pătrunse de capul lui în ţinutul Orheilor. Şi doamne!…  cumplită i-a mai fost răzbunarea. Nu ajungeau crengile copacilor pentru a ridica în ştreang puzderie de lume, până şi pruncii cu mamele lor, ori moşnegii cei cărunţi se legănau în bătaia vântului prin frumoşii codri. De unde să ştie nenorociţii de răzeşi că Vodă poruncise numai prinderea căpeteniilor, spre a fi judecate?</p>
                  <p rend="justify">Răbufniseră de multişor mugurii pădurii şi puzderia florilor de primăvară pusese stăpânire pe întreaga fire. Băjenarii din Pojorâta iernaseră iarăşi în pădure, dar de cum se încălzise vremea se şi apucară de lucru, ca să ridice iarăşi din temelii satul în care se pomeniseră din moşi-strămoşi. Toderiţă muncea cu sârg la casa lui bătrânească, fiindcă Profiriţa hotărâse a nu se mai despărţi de săteni şi astfel nici nu mai era trebuinţă de curte boierească. Unii ar fi vrut să-şi ridice satul în inima codrului, spre a fi mai la fereală, dar s-au împotrivit bătrânii, de teamă să nu se abată asupra lor blestemul străbunilor, dacă şi-ar fi părăsit ocina din veac.</p>
                  <p rend="justify">Profiriţa nu mai putea munci cu ei alături, fiindcă îi cam, crescuse pântecul, iar Toderiţă n-o lăsa să mişte nici măcar un ac. Ca să-i mai treacă vremea, începuse a se îngriji de mormintele celor din pădure, înmulţite după iureşul comisului Melinte. Crucea albă din creangă de mesteacăn străjuia mereu la căpătâiul mamei sale, dar parcă îi era mai aproape de inimă ţarina de-o acoperea pe Măriuca. Zile la rândul punea tot felul de floricele, încât poieniţa semăna mai curând a grădină decât a ţintirim. Când şi când simţea zvârcolirile pruncului şi atunci se aşeza binişor pe covorul de iarbă moale, ca să-şi mai tragă suflarea, îi vorbea cu multă gingăşie mogâldeţei ce urma să vadă lumina zilei cât de curând:</p>
                  <p rend="justify">— Stai cuminte, dragul mămucăi!</p>
                  <p rend="justify">Nici nu-i trecea prin minte că n-ar fi un flăcăiaş, pe care aştepta să-l strângă la piept chiar în luna ce avea să vină. De aceea şi taică-său, Toderiţă, se silea din răsputeri ca feciorul să-i vină pe lume în casa părinteasca, după datină.</p>
                  <p rend="justify">După nenorocirea şi pustiirile de la începutul iernii trecute, nici o veste nu mai răzbise până la ei şi se părea că nimeni n-avea de gând să cerceteze cauza pârjolirii conacului. De va fi avut comisul ceva neamuri, se vede treabă că încă nu aflaseră de veste, câtă vreme i-au lăsat în pace pe făptaşi. De astă-dată ogoarele megieşilor rămăseseră paragină, fiindcă pojorâtenii îşi văzură numai de ale lor şi nicicând pământurile boierului Nicoară nu fuseseră lucrate cu atâta sârg ca în astă primăvară. Dăduseră şi peste câteva gropniţe de grâu dosite, ce scăpaseră ca prin minune din pârjol, şi cu ce mai apucaseră de la comis au târât-o până în primăvară. Oameni cumpătaţi şi cu grijă faţă de pământ, puseseră mai întâi la o parte sămânţa, rupând chiar şi de la gura copiilor, că doar nu erau să lase ogorul fără roadă. Astfel nădăjduiau ca pe toamnă să dobândească îndoit ori chiar întreit mai multe bucate şi în cel mult doi ani belşugul avea să-i îndestuleze, dacă ar fi fost lăsaţi în pace.</p>
                  <p rend="justify">Pe la Blagoveştenie se auzise şi la ei cum că s-ar fi schimbat domnia, şi s-au bucurat, cum era obiceiul, nădăjduind ca noul stăpân să fie mai cu inimă către cei obidiţi. Unii ziceau că s-ar fi întors însuşi măria-sa Tomşa-vodă, domnul săracilor, ba alţii se jurau că nu putea fi altul decât măria-sa Ion-vodă, căci aşa ar fi fost scris în cine ştie care schit uitat de lume. Şi câte şi mai câte! Până când, abia pe la Florii, s-a auzit că domnul ţării era unul Gaşpar-vodă, un venetic, ba pe deasupra şi papistaş care mânca într-ascuns carne în zi de post şi care nici limba ţării n-o prea vorbeşte.</p>
                  <p rend="justify">—  Doamne fereşte! făcea câte unul mai înfricoşat.</p>
                  <p rend="justify">—  Antihristu’! şopteau babele pe la colţuri.</p>
                  <p rend="justify">—  Dacă nu ştie vorbi omeneşte, se întrebau unii, cum are să se înţeleagă cu noi?</p>
                  <p rend="justify">—  Are să rămână acolo unde îi şi noi avem să ne vedem de munculiţă noastră, răspundeau cei mai încrezători.</p>
                  <p rend="justify">Dar chiar până-n duminica Tomii se zvoni cum că noul domn poruncise stârpirea tuturor răzeşilor răzvrătiţi, trecându-i prin foc şi sabie.</p>
                  <p rend="justify">—  Să poftească! făcu dârz Toderiţă.</p>
                  <p rend="justify">—  Cum o veni, aşa o pleca! adăugă şi Paraschiv. Noi suntem răzăşi şi ne înţelegem bine cu boieroaica noastră, că nu ne-am ridicat împotriva ei.</p>
                  <p rend="justify">Unii chiar pufniră în râs auzindu-l, căci sărmana Profiriţa numai a boieroaică nu mai arăta. Cei mai mulţi însă o ţineau că nimeni n-avea s-o smintească pe fată din moştenirea părintească. Ce dacă se măritase cu un răzăş?!</p>
                  <p rend="justify">Trecuse de multişor duminica Tomii când într-o bună zi se pomeniră cu un flăcăiaş dintr-un sat tocmai din cealaltă parte a codrului, dinspre Prut:</p>
                  <p rend="justify">—  Oameni buni! strigă el gâfâind. Boieru Nicoriţă-armaşu ne-a pălit satul nelăsând nici piatră pe piatră din el. Eu abia am scăpat cu fuga, dar puţini sunt ca mine şi nu mai pot. Ajutaţi-mă!</p>
                  <p rend="justify">—  Ce vorbeşti, bre, în dodii? îl repezi Ţugui. Cum are să fie boieru Nicoriţă, câtă vreme acela-i mort?</p>
                  <p rend="justify">—  Aşa-i! Aşa-i! răspunseră şi alţii răsuflând uşuraţi.</p>
                  <p rend="justify">—  Dar cine a spus c-a murit? întrebă deodată Toader, punându-i pe toţi în încurcătură.</p>
                  <p rend="justify">Tăcere adâncă se aşternu printre săteni, căci fiecare gândise moartea hapsânului boier, dar nimeni nu le zisese că s-ar fi prăpădit cu adevărat. Se luaseră ca oile, unul după altul, crezând în scornelile babelor din sat.</p>
                  <p rend="justify">—  Chiar şi aşa, măi Toderiţă, se auzi vocea lui Ţugui, tu îi eşti ginere şi s-ar cădea să vă înţelegeţi, că doar copilul tău îi nepotul boierului. Când i-o orăcăi în braţe, nu se poate să nu i se înmoaie inima bătrânului.</p>
                  <p rend="justify">Nimeni însă n-a zis nimic, neştiind dacă Ţugui o luase în şagă ori vorbise într-adins. Apoi s-a mai scurs o vreme de linişte, cu toate că fugari îngroziţi de cumplitele fapte ale boierului Nicoriţă îi îngrozeau pe bieţii oameni. Se zicea că era turbat în răzbunare, străpungând orice fiinţă omenească i-ar fi ieşit în cale, fără a mai ţine seamă de era prunc la ţâţa măsii ori moşneag nevolnic gârbovit de ani. Nu încăpea nici o îndurare, iar Vodă cel venetic îi venea pe urmă, chipurile, să facă dreptate, şi ce scăpa de spada armaşului înfrunta gâdele voievodului.</p>
                  <p rend="justify">—  Prăpădu’ lumii, fraţilor!</p>
                  <p rend="justify">—  Ziua de Apoi!</p>
                  <p rend="justify">— Vodă-i antihristu’!</p>
                  <p rend="justify">Cam astfel de vorbe se auzeau pretutindeni, mai cu seamă în gura femeilor, dar nici bărbaţii nu erau mai puţin temători. Totuşi, de ruşinea Profiriţei, nimeni nu spunea vorbe rele despre fiorosul armaş.</p>
                  <p rend="justify">—  A sosit vremea să ne tragem şi noi în codru, la adăpost! hotărî Toderiţă, ca unul ce era fruntaşul satului.</p>
                  <p rend="justify">—  Da’ Profiriţa ce zice? întrebară unii, care mai nădăjduiau o înţelegere cu tatăl ei.</p>
                  <p rend="justify">—  Ea îi pe la sălaşe astăzi şi oricum nu avem să-i pomenim de urgiile pe care le face taică-său, ca să nu păţească ceva pruncul, răspunse Toader îngrijorat.</p>
                  <p rend="justify">Fata însă nu era întru totul neştiutoare. Câte ceva mai auzise şi ea, pe ici, pe colo, şi tare se mai bucurase auzind că taică-său era în viaţă. Ea şi-l amintea a fi un om tare bun şi nu putea da crezare grozăviilor ce se auzeau pe seama lui.</p>
                  <p rend="justify">„De-o fi tătuţa, vorbesc eu cu dumnealui şi-l îmbun. Trebuie să fie tare mânios de moartea mămucăi, dar vărsare de sânge el nu poate să facă.” Aşa vorbise ea într-o zi către bărbatu-său şi acesta nu-i zisese altcum. Numai că sărmanii ce scăpaseră mai speriaţi ca de tătari nu gândeau asemenea ei, şi de aici hotărârea sătenilor de a fugi în pădure, până s-ar mai fi potolit urgia.</p>
                  <p rend="justify">Au retezat din nou copaci, ca să se apere după obicei, şi întreaga suflare omenească nu mai umbla fără cel puţin o măciucă în mână. Câţiva copilandri, mai răsăriţi, fură mânaţi sa se caţere în vârful copacilor celor înalţi spre a vesti la vreme primejdia, care putea să se ivească de la o zi la alta.</p>
                  <p rend="justify">—  Te pomeneşti că-ţi vine socrul în cumetrie, bre Toderiţă, râse Matei Ababii, un flăcău tomnatec, ceva mai vârstnic decât el.</p>
                  <p rend="justify">—  Tu şuguieşti, măi omule, dar să vedem cine o juca şi mai cu seamă cine o cânta la petrecerea asta! oftă Toader cuprins de presimţiri rele.</p>
                  <p rend="justify">Era tare îngrijorat şi-l bătea gândul să-şi ducă nevasta cât mai adânc în inima codrului, dincolo de Iazul Ielelor. Alteori se socotea dacă n-ar fi fost mai bine să se fi împrăştiat care încotro ar fi putut, căci năvălitorul de astă-dată nu era tătar să se teamă de pădure, ci avea s-o răscolească pe îndelete şi, dacă i-ar fi prins laolaltă, lesne i-ar fi căsăpit. Oricum, cel puţin două femei aveau s-o însoţească pe Profiriţa, care trebuia să nască azi-mâine. Găsise două babe mai iscusite, şi în aceeaşi zi i-a şi spus neveste-sii ce avea de gând.</p>
                  <p rend="justify">—  Iacă, aşa oi face, răspunse ea supusă. Numai că te-oi ruga, bădiţă, să mă laşi mai întâi să trec pe la mormântul Măriucăi, fiindcă am visat-o azi-noapte şi tare mă mai chema la ea.</p>
                  <p rend="justify">—  Bine! încuviinţă el, încingându-şi spada. Mă duc după babe şi trecem cu toţii să te luăm, numai vezi cum calci, să nu cumva să luneci…</p>
                  <p rend="justify">—  N-avea grijă, bădiţă, că doar suntem doi şi m-o sprijini flăcăul ista! arătă ea cu privirea înspre pântec.</p>
                  <p rend="justify">El nu se putu ţine să n-o mai îmbrăţişeze o dată şi plecă zorit după cele două femei. Îi trebui însă mai multă vreme până să le găsească, iar în răstimp Profiriţa a şi ajuns în poeniţă.</p>
                  <p rend="justify">—  Am venit soră dragă, zise ea blând, după ce se aşezase mai întâi lângă mormântul jupânesei Ilisafta, care-i era mai în cale.</p>
                  <p rend="justify">Ostenise şi parcă începuse a simţi nişte cuţite prin măruntaie, aşa că se uită în urmă să vadă dacă nu vine cineva. Dar ce-i, auziră îndată urechile nu putea să-i fie pe plac, fiindcă răcnete de moarte străbătură văzduhul şi-l văzu pe Toderiţă cu spada în mână, înroşită de sânge, repezindu-se lângă ea.</p>
                  <p rend="justify">—  Aici eşti? făcu el cuprinzând-o cu braţul pe după umeri, ca şi cum ar fi căutat s-o ocrotească de primejdie.</p>
                  <p rend="justify">—  Tătuţă?! îngăimă ea, uitând propria-i durere.</p>
                  <p rend="justify">—  Îhî! El şi darabanii…</p>
                  <p rend="justify">Dar nu-şi isprăvi bine vorba că se ivi dintre frunzişuri însuşi vel-armaşul însoţit de doi oşteni călare, mânjiţi de sânge tustrei, din creştet până-n tălpi. Ochii i se roteau ca la turbaţi şi cum dădu de tânăra pereche răcni fioros:</p>
                  <p rend="justify">— Pe ei, mă!</p>
                  <p rend="justify">Se repezi asupra lui Toader, însă acesta îi ţinu piept cu spada. Profiriţa, albă de spaimă, simţi că o apucă durerile facerii şi scoase un ţipăt de durere, îndârjind şi mai mult boierul.</p>
                  <p rend="justify">—  Te pui cu mine, dulău neobrăzat? Ţine!</p>
                  <p rend="justify">Boierul se năpusti cu buzduganul, dar Toader se feri cu iscusinţă, nu fără a izbuti să reteze mai înainte grumazul armăsarului. Nechezând de moarte, animalul se prăvăli cu călăreţ cu tot şi lesne i-ar fi venit răzăşului să mântuie lumea de jivina ce-l privea cu ochi încrâncenaţi. Nu mai era în toate minţile! Auzi însă din nou vaietul Profiriţei şi îşi aminti că cel din faţa lui era chiar tatăl ei, încât rămase neputincios.</p>
                  <p rend="justify">—  Săriţi, mă, pe câinele ăsta! porunci boierul oştenilor ce-l însoţeau şi care nu mai ştiau ce să facă, văzând împotrivirea ţăranului.</p>
                  <p rend="justify">—  Tătuţăăă! se auzi vocea slăbită a fetei. A fost îndeajuns ca Toderiţă să întoarcă numai o clipită capul către ea, ca un daraban îndată să-l pocnească pe la spate, crăpându-i ţeasta şi împrăştiindu-i creierii.</p>
                  <p rend="justify">—  Tătuţăăă! Ce-ai făcut, tătuţă?! izbucni Profiriţa, văzând grozăvia petrecută sub ochii ei.</p>
                  <p rend="justify">Vel-armaşul însă suduia nevoie-mare şi cu greutate îşi trase piciorul prins sub cal. Crezu că femeia îşi chema bărbatul ucis şi, cum împotrivirea mortului îl scosese din minţi, îşi îndreptă răzbunarea asupra văduvei.</p>
                  <p rend="justify">—  Ia te uită cum mai urlă căţeaua! rânji el, îndreptându-se şchiopătând către ea. Ba încă mai stă să fete şi alţi pui de câini, nemernica! Auziţi cum îşi alintă dulăul ucis: „tătuţă”! Ei, las’ că te satur eu!</p>
                  <p rend="justify">Darabanii se uitară nedumeriţi la boier, căci aşa ceva nu mai pomeniseră în cursul mârşavei lor lupte prin păduri. Femeia era sleită de puteri şi abia îngăima printre lacrimi: „Tătuţă, ce-ai făcut?!”, scoţându-l şi mai mult din sărite pe vel-armaş. Un licăr de cruzime îi luci acestuia în ochi şi porunci unui oştean:</p>
                  <p rend="justify">—  Ian întoarce-o, bre, cu faţa-n sus! Să văd şi eu ce are în burtă: băiet ori fată…</p>
                  <p rend="justify">Profiriţa nu se putu împotrivi şi văzu îngrozită cum tatăl ei îi spintecă burta, nemaisimţind nici măcar durere. Un val de sânge amestecat cu apă se revărsă asupra mormântului de sub ea, care era al mamei sale.</p>
                  <p rend="justify">Răcorit oarecum şi mulţumit de răzbunare, bunicul îşi părăsi şi nepotul scos cu de-a sila din pântecele fiicei sale!</p>
                  <p rend="justify">—  Mai departe, flăcăi! Unu să nu scape! răcni el, încălecând calul unuia dintre oşteni. Paştele şi hristoşii cui i-o adus pe lume, de mocofani! Chisăliţă să-i facem!</p>
                  <p rend="justify">Sângerosul dezmăţ a mai urmat vreo două zile, până când se ostoi setea de sânge a boierului. Se zvonise că avea să vină prin partea locului însuşi Vodă, care cică n-ar fi fost deloc prea încântat de cele petrecute. Se zicea că măria-sa ar fi vrut să dea numai câteva pilde, dar nu să stârpească toată răzăşimea.</p>
                  <p rend="justify">Singurul care a scăpat cu zile din cumplitul măcel al pojorâtenilor a fost Matei, dar care abia de mai putea fi cunoscut din pricina umflăturilor şi a vânătăilor care-i schimbaseră înfăţişarea. Pe acesta vru boierul Nicoriţă să i-l arate lui Vodă ca pe un ţap ispăşitor, spre a nu-l mânia că nu lăsase nici o „căpetenie”, după cum fusese porunca.</p>
                  <p rend="justify">Domnitorul se ivi chiar în cea de-a patra zi de la potolirea iureşului şi se îngrozise venind pe urmele cumplitului boier. Avea de gând să-l mustre şi să curme nebunia răzbunării, dar vel-armaşul îngenunche smerit la picioarele lui şi-i arătă locul unde fusese odinioară conacul său.</p>
                  <p rend="justify">—  Iacă, slăvite doamne, ce s-a ales de agoniseala mea şi a părinţilor mei. Am rămas singur pe lume şi… să spună şi ticălosul acesta ce-au făcut cu nevasta şi copila mea!</p>
                  <p rend="justify">Sărmanul Matei nici nu vedea din pricina umflăturilor, dar fu înghiontit să vorbească. Bănuia că se află în faţa domnitorului, dar nu-şi punea nădejdea în el.</p>
                  <p rend="justify">—  Spune cum a fost! mai auzi el şi simţi o împunsătură în coaste.</p>
                  <p rend="justify">—  Cum să fie? răspunse flăcăul abia mai suflând. Jupâneasa a ucis un flăcău de la noi din sat şi am îngropat-o în pădure…  jupâniţă trăieşte… şi va să aibă copil… că doar nimeni nu i-a vrut răul…</p>
                  <p rend="justify">Vel-armaşul păru să nu fi înţeles. Socotind minciună spusele flăcăului, îi trase zdreanţa de cămaşă de pe el şi se răsti:</p>
                  <p rend="justify">—  Unde trăieşte, nemernicule? De ce spui minciuni măriei-sale?! Cum n-a păţit nimic, de vreme ce are să aibă un copil? Vorbeşte, că-ţi crap capul…</p>
                  <p rend="justify">Dar la un semn al lui Vodă, doi oşteni îl traseră pe furiosul boier, şi Matei izbuti cu greu să îngăime povestea lui Toader şi a Profiriţei, fără însă a le cunoaşte sfârşitul.</p>
                  <p rend="justify">Abia atunci îi străfulgeră prin minte armaşului strigătul deznădăjduit al femeii şi cuvântul „tătuţă”…</p>
                  <p rend="justify">—  Nu-i cu putinţă, stăpâne, bolborosi el cu glas topit. Minte! Aceea era o ţărancă…</p>
                  <p rend="justify">Cu toată cruzimea vremurilor, chiar şi Gaşpar-vodă se simţi înfiorat de grozăvia acelei întâmplări: fără să-şi dea seama, tatăl îşi ucisese fiica şi nepotul. Nu mai încăpea nici o îndoială că era o pedeapsă dumnezeiască, pentru faptele boierului.</p>
                  <p rend="justify">— Unde-i locul cu pricina? întrebă Vodă. Să mergem acolo!</p>
                  <p rend="justify">Cu toţii erau bărbaţi căliţi în lupte şi văzuseră mult sânge la viaţa lor, dar ce le fu dat să vadă întrecu orice închipuire. Cu capul sprijinit de piciorul crucii zăcea Profiriţa, care murise strângând în braţe boţul acela de carne strivită ce trebuia să fie dragul ei fecioraş.</p>
                  <p rend="justify">Un urlet nepământesc ieşi din pieptul boierului Nicoriţă, care începu a-şi smulge şuviţe întregi din pletele-i cărunte:</p>
                  <p rend="justify">—  Blesteeem!…  Blestemat să fiu în vecii vecilor, oameni buni…  focu şi catranul iadului are să-mi fie hodina veşnică. Cum de mă mai rabzi, Doamne, Dumnezeule, şi nu mă trăsneşti în moalele capului ista nătâng?!</p>
                  <p rend="justify">Se rostogoli la pământ căinându-se şi blestecându-se de făcea spume la gură ca un lup turbat, în vreme ce privitorii rămaseră descumpăniţi.</p>
                  <p rend="justify">Gaşpar-vodă porunci să fie adunate toate leşurile în poiană şi îngropate lângă celelalte cu slujbă creştinească, după datină. Deşi fusese hotărât să-l mustre pe boier pentru fărădelegile sale, cutremurat de cele văzute, se mulţumi cu pedeapsa celui de sus. Nici chiar pe nefericitul Matei Ababii nu l-a mai descăpăţânat, după cum voise mai întâi, ci l-a lăsat să meargă unde i-ar fi voia, iertându-i şi pe ceilalţi răzvrătiţi ce-şi aşteptau moartea în obezi.</p>
                  <p rend="justify">Întorcându-se cu toţii la Iaşi, il luară şi pe vel-armaş, care se cam smintise de durere şi nu mai ştia ce face. Mormăia întruna câte ceva neînţeles, iar lacrimile i se scurgeau într-un şuvoi necontenit.</p>
                  <p rend="justify">Totuşi, măria-sa chemă a doua zi pe diacul Borleanu, vestit prin frumuseţea slovei, şi-i porunci hrisovul de mai jos: „În numele tatălui şi al fiului şi al sfântului duh, troiţă de o fiinţă şi nedespărţită, amin. Iată eu, robul stăpânului meu, domnul Dumnezeu şi mântuitorul nostru Iisus Hristos şi închinător al troiţei, Io, Gaşpar voievod, din mila lui Dumnezeu domn al Moldovei. Iată am binevoit domnia mea, cu bunăvoinţă şi inimă curată şi luminată dreptate, din tot sufletul nostru şi cu ajutorul lui Dumnezeu şi am dat şi întărit spre veşnică folosinţă, dumnealui vel-armaşului Coste Nicoriţă, slugă de credinţă a domniei mele, satele din ţinutul Orheilor, ce se ţineau de slobozenia răzăşească, iară satul Pojorâta va fi dărâmat din temelii şi trecut cu brazdă pe deasupra blestematei aşezări, lăcuitorii lui să se facă vecini, ei şi urmaşii urmaşilor lor, boierului nostru. Iară cine se va ispiti să strice dania şi miluirea noastră, unul ca acela să fie blestemat de domnul Dumnezeu, făcătorul cerului şi al pământului şi de patru evanghelişti şi de doisprezece apostoli de frunte şi de trei sute optsprezece sfinţi părinţi de la Nikeia şi care au strălucit la sfântul sobor şi să aibă parte cu Iuda şi cu de trei ori blestematul Arie şi cu alţi necredincioşi jidovi ce au strigat asupra lui Hristos, sângele lui asupra lor şi asupra copiilor lor şi este şi va fi în veci, amin!</p>
                  <p rend="justify">Scris la Iaşi în 7127 văleat în luna lui florar, 24 dni.</p>
                  <p rend="justify">Însuşi domnul a poruncit. Io, Gaşpar voievod. Borleanul a scris.”</p>
                  <p rend="justify">Pecetea cu ceară roşie şi cu sigiliul domnesc fu pusă asupra pergamentului, care, făcut apoi sul, fu înmânat de către domn boierului Nicoriţă.</p>
                  <p rend="justify">—  Şi din ceasul ăsta te fac şi vel-vornic al Ţării de Jos, rămânându-mi şi pe mai departe cu credinţă, că bun îi Dumnezeu şi milostiv este şi s-o îndura de păcatele domniei-tale, zise Vodă.</p>
                  <p rend="justify">— Păcatul meu n-are iertare peste veac, bolborosi nenorocitul, abia sărutând mâna ce-i întindea hrisovul.</p>
                  <p rend="justify">În preajma domnitorului se afla şi proaspătul căpitan Mihai, care îi povesti mai pe urmă lui Marcu cele petrecute.</p>
                  <p rend="justify">—  Ce n-am priceput eu, se mira tânărul oştean, cum de a poruncit măria-sa ca să se vecinească toţi pojorâtenii, câtă vreme n-a mai scăpat cu viaţă decât unul şi acela slobod a merge unde va voi? Pentru faptele lui de mai înainte, aşa a socotit domnul nostru să-l răsplătească?</p>
                  <p rend="justify">—  Tocmai pentru aceea i-a dat robi care nu mai sunt şi a hotărât să se tragă brazdă peste un sat care nu mai este, căci, după câte am auzit eu, boierul nu mai are trebuinţă de nimic. Răsplata şi-a căpătat-o acolo, în pădure!</p>
               </div>
               <div type="div3">
                  <head>VOINŢA DOMNITORULUI.</head>
                  <p rend="justify">ÎNCERCĂRILE PRINCIPELUI BETHLEN de a se opune ocupării ţării sale de către habsburgi îşi găsiră ecou în sânul unei diete care, cu încuviinţarea Porţii, îl făcu rege peste Ungaria. De fapt, ţara ungurească nu mai era de mult, căci o bună parte a ei se afla sub turci şi cealaltă sub austrieci. Trebuia însă domolită pofta împăratului Mathias de a dobândi coroana Sfântului Ştefan, şi Bethlen nădăjduia în sprijinul sultanului Osman. Acesta însă avea acum pacea săvârşită şi pecetluită de Grazziani la Praga şi-l bătea gândul să se înfrunte cu lehii, necum să se mai încaiere şi cu ceilalţi creştini. Totuşi, prilejul era numai bun, căci Viena, slab apărată şi cu oştile-i împărăteşti bătând coclaurile Europei într-un război ce părea a nu mai avea sfârşit, lesne ar fi putut fi cuprinsă.</p>
                  <p rend="justify">Cam astea erau gândurile şi plănuirile noului rege al Ungariei şi prinţ al Transilvaniei, care acum simţea din plin lipsa bunului său sfetnic Ugrai Jeno. Contele căzuse prins de răitarii împărăteşti, într-o bătălie, şi nu mai încăpea nici o îndoială că-i veniseră de hac. Făgăduise prinţul mulţi bani pentru răscumpărare, dar aceştia îi răspunseră în batjocură că numai la cântar i-ar mai fi putut vinde vreo câteva bucăţi din trupul contelui.</p>
                  <p rend="justify">În schimb, rămăsese teafără şi tot aşa de frumoasă contesa Agnes, fără dibăcia lui Jeno, dar cu mult mai fără inimă, chiar dacă ar fi trebuit să curme o viaţă de om. Foarte adevărat că, de când dăduse greş cu afurisitul de Grazziani în două rânduri, principele nu se mai rugase de ea, dar acuma tare i-ar mai fi fost de folos, aşa că porunci să fie chemată la Bălgrad. Plănuia să trimită nişte scrisori lui Iskender-paşa la Cetatea Albă, ca să-l aţâţe împotriva nemţilor, cu toate că ştia de legătura lui cu baronul Mollart, dacă nu chiar şi prin Grazziani. Îi cunoştea înfumurarea şi ar fi vrut să-l ispitească cu ocuparea Vienei, ispravă neizbutită nici chiar marelui sultan Suleyman cel Măreţ, sau „Magnificul”, cum i se spunea prin părţile Apusului.</p>
                  <p rend="justify">—  Dragă prietenă, începu alteţa-sa cu glas mieros, de îndată ce contesa păşi în odaie. Să vezi şi să nu crezi! Primit-am carte de la bunul nostru vecin Gaşpar Grazziani, care ne cere, nici mai mult, nici mai puţin, ca la vreo treizeci de mii de galbeni. Fireşte, cu împrumut!</p>
                  <p rend="justify">—  Neobrăzat a fost dintotdeauna, răspunse Agnes roşind la amintirea lui. Nu pricep însă pentru ce îmi spuneţi toate acestea mie, majestate, că doar nu veţi fi vrând să-i dau eu banii?!</p>
                  <p rend="justify">—  Nu te teme! Nici chiar el nu se va fi gândit că-i va dobândi vreodată, dar mă-ntreb ce urmăreşte?…  Să fim prieteni?… noi?! N-am cu cine să mă sfătuiesc, şi pentru aceea te-am poftit.</p>
                  <p rend="justify">—  Pe mine?…  o femeie…  sire?</p>
                  <p rend="justify">—  De când s-a prăpădit bunul nostru Jeno, numai tu ai mai rămas cea care cunoşti taina mea şi a lui Grazziani, aşa că rogu-te…</p>
                  <p rend="justify">—  Să-mi fie cu iertare, majestate, dar eu la Grazziani nu mă mai duc, chiar dacă vă veţi mânia pe mine!</p>
                  <p rend="justify">Bethlen surise binevoitor:</p>
                  <p rend="justify">—  Nu la el! Fii fără grijă! Ceva mai departe, până la Cetatea Albă, la Iskender-paşa.</p>
                  <p rend="justify">— Din nou un turc?</p>
                  <p rend="justify">—  Ce să facem, dacă e nevoie… De altfel, nici n-ar trebui să te vezi cu el, ci cu un om de-al meu, care locuieşte acolo, ca să-i duci nişte scrisori.</p>
                  <p rend="justify">— N-ar putea să le ducă un olăcar oarecare?</p>
                  <p rend="justify">—  Tocmai de asta mă feresc. Nu trebuie să ajungă la altcineva şi n-aş vrea să se afle cui i le trimit, aşa că cel ce le va duce trebuie să fie mai presus de orice bănuială. Ca femeie, mai puţini s-ar lua după tine şi nu mă-ndoiesc că ai şti să te scapi de ei.</p>
                  <p rend="justify">—  Mă lăudaţi, majestate, şi nu o merit. Aş vrea să pot îndrepta greşelile mele din trecut, făcute cu Grazziani, dar de astă dată parcă nu m-aş mai încumeta.</p>
                  <p rend="justify">—  Ia-o şi pe Iulia!</p>
                  <p rend="justify">—  Nu se mai poate. De când a văzut moartea cu ochii, mai s-o taie bănăţeanul acela ticălos, n-o mai ţine decât într-un post şi rugăciune. Cred că va sfârşi la călugărie.</p>
                  <p rend="justify">— Păcat! Era o femeie frumoasă.</p>
                  <p rend="justify">— Era, majestate!</p>
                  <p rend="justify">Bethlen se ridică din jilţul său, dar îi făcu semn contesei să rămână pe loc, şi trecând în spatele ei îi puse amândouă mâinile pe umeri.</p>
                  <p rend="justify">—  Dragă Agnes, ştiu cât de greu îţi vine, dar trebuie s-o faci. Pentru mine…  pentru ţara asta, la care ţinem amândoi!</p>
                  <p rend="justify">— Atunci mă-nchin cu supunere, căci n-am de ales.</p>
                  <p rend="justify">—  Nu aşa! Trebuie să vrei din tot sufletul să izbândeşti, căci va fi o călătorie cam… primejdioasă.</p>
                  <p rend="justify">— Chiar?!</p>
                  <p rend="justify">— Vei trece prin Moldova!</p>
                  <p rend="justify">—  Pe la Grazziani?! De ce nu pe Dunăre? Este şi mai firesc.</p>
                  <p rend="justify">—  Ştiu şi eu, dar oricum la întoarcere va trebui să ajungi şi pe la episcopul de Rădăuţi, cu altă scrisoare, ce ţi se va înmâna de la Cetatea Albă. Neapărat s-o citească popa acela, aşadar vezi că nu-i altă cale. Mai mult chiar…</p>
                  <p rend="justify">Bethlen se opri o clipă, neştiind dacă era bine să-i spună mai multe, dar până la urmă se hotărî:</p>
                  <p rend="justify">—  Şi prin viu grai, ai să afli ceva ce ţine de mare taină. Altfel crezi că aş cuteza să te trimit în gura lupului?</p>
                  <p rend="justify">Agnes oftă, nu prea încântată.</p>
                  <p rend="justify">— Dacă mă voi întâlni iar cu Grazziani, nu cred să mai am scăpare.</p>
                  <p rend="justify">—  Ba eu socot că da. Am să fac o scrisoare şi către el, pe care s-o înmânezi la nevoie. Îi făgăduiesc banii ceruţi, dacă te lasă în pace. Nu cred să fie atât de prost să se răzbune în loc să câştige aur. Dar să n-o mai lungesc, am să-ţi spun despre ce este vorba.</p>
                  <p rend="justify">Prinţul se aşeză din nou şi începu a-i povesti cum prin solul Franţei la Poartă, îl ajutase, să scape de la Edicule pe pan Korecki, ginerele Elisabetei Movilă. Întors acasă, acesta îi dădea de ştire despre tot ce ştia, drept mulţumită pentru binele, făcut. Prin el aflase că Grazziani trecuse cu totul de partea lehilor.</p>
                  <p rend="justify">—  Mă bătea gândul să mă sprijin pe acest domn al Moldovei, ba chiar să-i şi trimit banii ceruţi, dar Korecki m-a oprit la vreme. Acuma, trecând pe la episcopul de Rădăuţi, care e din neamul Movilă şi deci ruda lui Korecki, acela îţi va da dovada vinovăţiei lui Grazziani. Nu mă pot bizui decât pe tine. Primeşti?</p>
                  <p rend="justify">—  Mă simt tare măgulită, majestate, şi, chiar dacă nu prea îmi dă inima ghes, mă voi strădui să vă slujesc. Când porunciţi să plec?</p>
                  <p rend="justify">—  Draga mea, dacă ai fi bărbat te-aş îmbrăţişa vârtos, dar aşa, îngăduie-mi să te sărut pe frunte, dându-ţi binecuvântarea mea şi a ţării. Făgăduiesc să fie ultima dată când te mai rog ceva!</p>
                  <p rend="justify">Astfel, în plină primăvară moldavă, contesa Rozsnyai călătorea într-o butcă trasă de doi telegari, zicând pretutindeni că era genoveză şi o chema Măria d’Anselmo. Trecuse munţii prin pasul Oituzului, unde mai dăinuia încă împărăţia cea albă a zăpezii, dar de cum pătrunse în valea Şiretului întreaga fire îşi îmbrăcase haina primăvăratecă a florilor de pomi. Cei doi vizitii de pe capră erau de fapt oşteni, buni cunoscători ai locului şi ai limbii româneşti, slujbaşi ai domniei craiului ardelean.</p>
                  <p rend="justify">Contesa dorea să ajungă cât mai repede şi cât mai de-a dreptul la Galaţi, iar mai departe cu vreun barcaz până la Cetatea Albă. Cât despre înapoiere, o bătea gândul să se roage de Iskender-paşa s-o ajute să treacă prin părţile tătăreşti, spre a nu mai ajunge în preajma lui Grazziani.</p>
                  <p rend="justify">Din păcate, una îţi pui în minte şi alta îţi iese în cale! Abia urcaseră pe podul umblător pentru a trece Şiretul, când fură ajunşi din urmă de un pâlc de călăreţi, şuierând nevoie-mare şi făcând semne să fie aşteptaţi. Otgonul fusese desfăcut de la mal şi un vizitiu de-al contesei se oţărî la podar să meargă mai departe, dar acesta se împotrivi:</p>
                  <p rend="justify">—  Cum să plec? Nu vezi că-i chiar dumnealui vel-vornicul Coste Bucioc?</p>
                  <p rend="justify">„Genoveza” îşi linişti oamenii. În fond, putea fi vorba de o întâlnire obişnuită la drumul mare. Ba chiar bine că s-a întâmplat pe pod, căci oricum i-ar fi ajuns din urmă şi cine ştie…  Până una-alta s-a urcat din nou în butcă, poate că astfel nici nu mai avea să dea ochii cu olahul.</p>
                  <p rend="justify">Vel-vornicul era în acea zi numai voie-bună şi mai cu seamă doritor să afle cine se ascundea în ciudata carâtă. Se duse la fereastra ei şi, mirându-se de asemenea frumuseţe, îşi scoase pe dată cuşma şi i se închină curtenitor:</p>
                  <p rend="justify">—  Sunt vel-vornicul Coste Bucioc, gingaşă jupâniţă. N-ai vrea matale să mă învredniceşti a-mi spune numele? Iacă, eu îs bărbat şi nu mă încumet la drum fără strajă, că se pot ivi niscaiva tâlhari şi…  dacă ai pofti matale, eu te-aş ocroti…</p>
                  <p rend="justify">—  Non capisco! i-o reteză femeia, deşi înţelesese cam tot ce-i îndrugase mătăhălosul boier.</p>
                  <p rend="justify">—  Breee, a naibii parascovenie! se înciuda Bucioc. Asta-i străină de tot şi nu pricepe o boabă. Care îi cunoşti limba? întrebă el cu glas tare.</p>
                  <p rend="justify">—  Poate surugiii, îi şopti un oştean din preajmă.</p>
                  <p rend="justify">—  Că bine zici, se lumină vel-vornicul. Ian fă-te încoa măi omule, chemă el pe unul dintre ei. Spune-mi şi mie, cine-i jupâniţă?</p>
                  <p rend="justify">— Doamna marchiză d’Anselmo, răspunse scurt acesta.</p>
                  <p rend="justify">— Iraaa! O fi vreo taliancă?</p>
                  <p rend="justify">— Îhî!</p>
                  <p rend="justify">—  Aşa deci, făcu el zâmbitor. Am priceput, frumoaso. Atunci îi tocmai pe potriva gândului meu…</p>
                  <p rend="justify">Aşa burduhănos cum era, boierul se ţinea trufaş întotdeauna când dădea peste o boieroaică mai acătării. Acuma, fiind vorba de o „evropeancă”, se înfoie şi mai dihai decât un păun, înroşindu-se de plăcere. Dărui ardeleanului un galben şi-l trase lângă el spre a-i sluji de tălmaci, căci acesta putu bălmăji câteva cuvinte, chipurile, pe „limba marchizei”.</p>
                  <p rend="justify">—  Ian întreab-o că unde se călătoreşte aşa, singurică? îl îndemnă Bucioc pe vizitiu.</p>
                  <p rend="justify">—  La Cetatea Albă, la o mătuşă a domniei-sale, răspunse acesta în locul stăpânei.</p>
                  <p rend="justify">—  Ahaa! Drum lung şi greu. Dar veţi fi ostenit de atâta cale, n-ar vrea oare talianca să tragă la mine la conac, să-şi mai dezmorţească oasele? Ian întreab-o, măi băiete! Nu-i departe şi ar vedea şi ea cum trăieşte lumea de pe la noi…</p>
                  <p rend="justify">Oşteanul vorbi mai multă vreme cu stăpână-sa, scăpând şi câte o vorbă ungurească, dar Bucioc nu bănui nimic şi era încântat văzând străduinţa vizitiului, mai ales când, pe ascuns, îi strecură în palmă încă doi galbeni.</p>
                  <p rend="justify">—  Eu zic să primiţi, doamnă marchiză, că poate fugim peste noapte. De nu, pisălogul se va ţine scai de noi, îi zise vizitiul, deşi nu întru totul pe limba lui Dante.</p>
                  <p rend="justify">—  Ar însemna să ne băgăm singuri în gura lupului, şopti femeia.</p>
                  <p rend="justify">—  Nu prea ne stă în putinţă să alegem.</p>
                  <p rend="justify">—  Atunci, vezi ce-i spui şi cum te descurci, urmă ea zâmbind spre Bucioc. Dobitocul poate fi primejdios, adăugă neluându-şi privirea de la vel-vornic.</p>
                  <p rend="justify">Aflând despre încuviinţarea frumoasei străine, la coborârea de pe pod boierul mai că ar fi poruncit să-i fie dus rădvanul pe braţe, ca să nu fie zdruncinată. Pe drum, călărea când de o parte, când de alta, cu acelaşi rânjet care o băga în răcori, totuşi ea se străduia să-i arunce câte o privire ademenitoare, deşi nu se gândea decât cum ar face să scape de libidinos. Având la ea otravă, ar fi putut lesne să-l ucidă, dar nu era bine, fiind vorba de un mare boier al ţării, ba chiar curtean de-al voievodului. Se gândi într-un timp dacă n-ar fi putut să-l îmbrobodească pe dregător şi să-i facă de petrecanie lui Grazziani, dar nu ştia ce avea să zică Bethlen, care-i poruncise să treacă nebăgată în seamă. Pe de altă parte, „butoiul acesta de osânză” ar fi putut să-i făgăduiască marea cu sarea, iar pe urmă s-o dea în gât, când se va fi săturat de dânsa. Mai bine avea să-i strecoare ceva prafuri de dormit în băutură când vor rămâne în doi, căci de bună-seamă că aşa va pofti boierul. Nici Galaţiul nu putea fi prea departe şi, dacă ar fi gonit toată noaptea, până să se trezească umflatul îndrăgostit ea va fi ajunsă pe puntea vreunui barcaz, ca să nu i se mai poată da de urmă. Bănuind că nimeni n-ar fi putut s-o înţeleagă, contesa îşi scoase capul pe fereastră şi, mai în italiană, mai pe ungureşte, îi spuse slujitorului ce plănuise.</p>
                  <p rend="justify">— Ce zice, bre? sări nerăbdător Bucioc.</p>
                  <p rend="justify">—  Se teme că vom întârzia prea lungă vreme, căci ne aşteaptă corabia la Galaţi şi să nu plece fără noi.</p>
                  <p rend="justify">—  Lasă, măi, că voi porunci eu nişte duchipali care au să înghită flăcări până la Dunăre. Apoi nici nu-i nevoie să vă zoriţi aşa, că de trimit un olăcar acolo aşteaptă corabia cât oi pofti, doar nu-mi iese din poruncă nici un căpitan de vas.</p>
                  <p rend="justify">Contesa, care trăsese cu urechea, se cam îngrozi.</p>
                  <p rend="justify">—  Spune-i ca nu cumva să trimită pe cineva, că mă supăr şi nu mă mai opresc deloc. N-ai decât să-i zici că acolo mă aşteaptă soţul meu, sau orice crezi mai potrivit.</p>
                  <p rend="justify">—  Drăcoaica! rânji mulţumit boierul când auzi că musafira lui era măritată. Se vede treaba că ştia frica bărbatului, dar nu se dădea înapoi să-şi petreacă noaptea cu el. Astea da, muieri! oftă el gândindu-se la fasoanele ce le făceau moldovencele.</p>
                  <p rend="justify">De altfel şi dumnealui vel-vornicul poruncise să tragă la Mărgineni, căci, deşi o ştia pe nevastă-sa în târgul Ieşilor, se ferea ca nu cumva să-i fi dat prin cap să se întoarcă. În sălbăticia de la Mărgineni nu se prea îmbia dumneaei jupâneasa, aşa că n-ar fi fost primejdie să fie descoperit.</p>
                  <p rend="justify">Curând sosiră în frumoasa aşezare dintre păduri şi boierul vru să se arate pe potriva cavalerilor din Apus, dar mai curând ar fi poftit s-o ia în braţe, ca s-o ajute să coboare din trăsură.</p>
                  <p rend="justify">—  Ian fă-te încoa’ hulubiţo! zâmbi el mieros.</p>
                  <p rend="justify">Agnes se făcu a nu-l lua în seamă, şi aruncându-şi ochii roată făcu pe proasta, spunând că ar fi vorba de vreun han:</p>
                  <p rend="justify">— Ooo! Magnifico! Ma che splendore! Ce un albergo?</p>
                  <p rend="justify">—  Nu ştiu ce zici, răspunse vel-vornicul cam încurcat, dar hai în braţe la mine, şi-i vedea tu mai pe urmă.</p>
                  <p rend="justify">Rămăsese cu braţele întinse şi, nemaiştiind ce să facă cu ele, le duse la spate, dar taman atunci catadicsi şi Agnes să sară din butcă, fără ajutorul lui.</p>
                  <p rend="justify">Boierul pricepu pe dată şi se cam înroşi de nemulţumire că fusese păcălit, dar văzându-i zâmbetul dulce îi trecu pe dată furia şi se căzni să se facă înţeles fără tălmaci.</p>
                  <p rend="justify">—  Mie poţi a-mi spune Coste… da, da, Coste! şi se lovi cu palma peste piept. Aşa cum ai zis matale…  „albert”, parcă nu prea sună a nume de pe la noi. Eu îs Coste! mai rosti el o dată, apăsat.</p>
                  <p rend="justify">Contesei, mai că-i venea să râdă văzând cum poate să se prostească un om în toată firea, schimonoselile pe care le făcea, crezându-se mai de înţeles în acest fel.</p>
                  <p rend="justify">—  Ai să guşti mătăluţă, sufleţelule, nişte grasă de Cotnari de are să ţi se încurce graiul şi ne-om înţelege noi altcum atunci, îi zâmbi el galeş. Te dai domnia-ta pe brazdă, cât eşti de marchiză!</p>
                  <p rend="justify">De astă-dată contesa nu se mai înspăimântă, căci de vreme ce boierul îşi dădea gândurile pe faţă, îşi pierdea orice putere asupra ei. O ameninţa cu o băutură tare? Cu atât mai bine! Când se va deştepta în zori, va da vina pe mahmureală, iar ea va fi atunci departe şi nu-i va mai păsa cui avea să se plângă, căci nădăjduia să nu mai dea ochii cu el.</p>
                  <p rend="justify">Boierul porunci iama prin cele orătănii de prin ogradă, iar până să se pârpolească ele în frigare, ceru tot felul de mâncăruri şi băutură, fiind ortoman de felul său, dar şi pentru a se fuduli în faţa „evropencei” de câtă bogăţie şi belşug se bucura ţara Moldovei.</p>
                  <p rend="justify">Din pricina simandicoasei musafire, vel-vornicul nu-l băgă în seamă pe căpitanul acela tinerel, pe care-l zărise de câteva ori pe la curtea lui Vodă. De fapt nici nu-l ştia pe Mihai, căci despre el vorba, dar văzându-l ar fi putut să-i vină în minte bănăţeanul ce era prieten cu măria-sa, iar atunci şi l-ar fi amintit şi pe oşteanul venit la el aşa, pe nepusă masă. Dar dumnealui velitul boier n-avea acum ochi decât pentru frumoasa străină, pe care Mihai o recunoscu pe dată. „La curtea lui Bucioc, vel-vornicul Moldovei?” se întrebă el mirat. „Nu-i a bună, mai cu seamă că, după cum se vede, boierul se dă în vânt după ea. Să fiu cu luare aminte şi să nu mă dau pe faţă!” hotărî el în gând şi se trase uşurel din calea lor.</p>
                  <p rend="justify">Fusese mânat cu porunca măriei-sale ca vel-vornicul Bucioc să se înfăţişeze pe dată la Iaşi, dar văzând cum stau lucrurile se gândi că cel mai nimerit ar fi fost să-i dea de ştire lui Marcu, aflat la numai câteva poşte în urmă, în târgul Vasluiului. Chemă un oştean ce-l avea cu el şi-i zise şoptit, deşi erau numai ei doi:</p>
                  <p rend="justify">—  Te duci tot într-un suflet şi-i spui pârcălabului numai atât: „Contesa se află la dumnealui vel-vornicul!” va ştii el despre ce e vorba. Ai înţeles?!</p>
                  <p rend="justify">—  Îhî! răspunse oşteanul şi fără să mai aştepte se aruncă în şa, ieşind pe poartă la pas, după care se aşternu înt-un galop nebun.</p>
                  <p rend="justify">Mihai rămase pe mai departe la pândă şi i se păru ciudat că nu fuseseră deshămaţi caii, lăsând să se creadă că va fi scurt popasul. Ba li se pusese de mâncare chiar în preajma porţii, la nevoie putând s-o şteargă în grabă mare, fără pierdere de vreme. „Să fie oare vreo înţelegere între Bucioc şi unguroaică?!” Totuşi vânzoleala de prin curte şi cârâitul găinilor, care erau gâtuite, spre a merge treaba mai iute, îi dădu de înţeles că urma să aibă loc mai întâi o masă îmbelşugată şi…  poate că mai trebuia să vină şi alţii! „Hotărât, nu-i lucru curat!”</p>
                  <p rend="justify">Trecuse mai bine de-un ceas şi nici un străin nu apăru, în sala de oaspeţi, luminată ca ziua, cu zeci de lumânări, boierul se cam cherchelise. Se auziră şi chiuiturile ţiganilor lăutari, dar ei fură alungaţi pe dată, căci se vede că frumoasa „evropeancă” nu gusta asemenea plăcere, cu urechiuşele ei atât de firave. Vremea se scurgea îngrijorător de repede şi câteva lumânări fură stinse în conac, dar Marcu tot nu se ivea. „Nu cumva porumbiţa să spele putina la adăpostul nopţii!” Deodată însă răzbătu de sus glasul hodorogit al boierului: „Foaie verde măr domnesc, Am iubit ş-am să iubesc, Măcar să mă prăpădesc.”</p>
                  <p rend="justify">Asta îl mai linişti pe Mihai, dându-şi seama că stăpânul se îmbătase de-a binelea şi deci nu putea fi vorba de ceva uneltiri. O văzu pe contesă ivindu-se în cerdac şi căutând să pătrundă bezna din afară, poate căuta pe cineva. Curând se zări alături o umbră şi Mihai bănui că trebuie să fie vreunul dintre slujitorii ei. Atunci îi dădu prin cap că femeia avea să fugă fără ştirea lui Bucioc, şi trebuia s-o oprească pe orice cale. Dar curând apăru, bălăbănindu-se, însuşi boierul.</p>
                  <p rend="justify">—  Unde ai…  hâc! zburat…  căprioara mea…  hâc!</p>
                  <p rend="justify">„Căprioara” i se feri din cale şi, dându-se câte un pas îndărăt, îşi descarcă toată scârba asupra chefliului, în frumoasa limbă a lui Petrarca. Îl făcu porc beţiv şi câte şi mai câte, dar nu fără a-i zâmbi atunci când boierul se mai încrunta.</p>
                  <p rend="justify">—  Afurisită limbă mai…  vorbeşti, drăcoaico!…  hâc! Parcă te-aş înţelege…  da’ nu pricep o iotă. Ia şi muşcă… hâc! din puişoru ăsta fraged…  că-i fript la ţiglă…  hâc! Merge la…  Cotnărel.</p>
                  <p rend="justify">Având praful de dormit la îndemână, contesa îl apucă pe beţiv de braţ şi, suduindu-l în voie îl împinse uşurel în casă. Goli cutiuţa în pocalul vel-vornicului, după care i-l întinse zâmbind mieros. Se forţa degeaba, fiindcă Bucioc nu-şi mai dădea seama nici câte capete avea „evropeanca”, dar ascultător, dădu pocalul pe gât şi-l izbi apoi de podea. Vru să se întindă după ea s-o sărute, dar femeia se strecură dibace şi mătăhălosul se prăbuşi cu capul pe masă. Când îi auzi sforăitul contesa răsuflă uşurată şi se puse pe mâncat, căci socotea să-i prindă bine la drum. Ba trase şi un ştergar înflorat în care îndesă hălci de carne şi pâine, apoi se duse iarăşi în cerdac.</p>
                  <p rend="justify">Mihai n-avea de unde să ştie ce se petrecuse în odaie, dar văzu că unul dintre vizitii se şi urcase pe capră, aşa că dădu o fugă până acolo şi apucă de roata din spate, scuturând-o. Când slujitorul se coborî spre a vedea ce se petrece, Mihai îi trase una zdravănă în căpăţână, doborându-l. Îl târî apoi în umbra grajdului şi, luându-i mantia, se urcă el în locul surugiului. Era şi vremea, căci lumânările se stinseseră, totuşi putu s-o vadă pe contesă cum se furişa pe trepte, întâmpinată de celălalt slujitor al ei. Apoi îşi săltă poalele şi fugi voiniceşte spre butcă, îndemnându-şi şi însoţitorul:</p>
                  <p rend="justify">—  Hamar! auzi Mihai vocea ei şi pricepu că i se poruncea să se grăbească, aşa că dădu bice.</p>
                  <p rend="justify">—  Varj meg! mai apucă să audă noul vizitiu pe cel rămas pe jos, care-i cerea să-l aştepte, de bună-seamă, dar zadarnic.</p>
                  <p rend="justify">Nu avea de ales altă cale decât spre Vaslui, căci încă mai nădăjduia să se întâlnească pe drum cu Marcu. Dar când socoti că s-a îndepărtat îndeajuns şi cum intrase într-un desiş de pădure, Mihai lăsă caii mai domol şi chiar la pas în cele din urmă. Se băgă uşurel sub umbrarul copacilor, apoi se dădu jos şi merse la fereastra caleştii. Cu toată zdruncinătura drumului, contesa dormea. Îi fu milă s-o trezească, ba chiar se înduioşa la gândul că era silită să facă asemenea călătorie şi să cadă tocmai în mâna unor duşmani.</p>
                  <p rend="justify">Se aşeză pe un trunchi şi se lăsă furat de liniştea pădurii, când desluşi un tropot de cai dinspre Mărgineni. „Mi-au luat urma!” zise el aproape cu voce tare. Vru să fugă degrabă mai departe, dar unul dintre cai se încurcase în hăţuri şi asta îl făcu să piardă timp. Ieşi cu ei de căpăstru, însă nu apucă să intre în drum, că se şi pomeni înconjurat de vreo zece călăreţi, iar cineva din spate îl pocni cu o măciucă în moalele capului.</p>
                  <p rend="justify">Când deschisese ochii, mai că nu-i venea a crede văzându-l pe Marcu lângă el.</p>
                  <p rend="justify">— Ai prins-o? fu prima lui întrebare.</p>
                  <p rend="justify">— Fii pe pace! E sub lacăt.</p>
                  <p rend="justify">— Da’ pe mine cine m-a pălit?</p>
                  <p rend="justify">—  Un argat de-al vel-vornicului, care nu ştia cine eşti. Auzind fuga cailor şi când le-a spus şi surugiul că cineva o furase pe contesă, n-au mai stat pe gânduri şi v-au adus înapoi pe toţi.</p>
                  <p rend="justify">— Adică, acum sunt iar la Mărgineni?!</p>
                  <p rend="justify">—  De bună-seamă! Şi bucură-te că n-ai rămas în pădure…</p>
                  <p rend="justify">Întrucât se făcuse de amiază şi boierul tot nu dădea semne a se scula, Marcu socoti că nu-i a bună şi se duse să-l vadă. Traseră de el cu sârg, care de unde putea, dar nici gând să deschidă pleoapele, încât bănuiră că nu era un somn firesc. Cu multă caznă izbutiră, în cele din urmă boierul căscând ochii somnoroşi şi tulburi:</p>
                  <p rend="justify">—  Nu cumva domnia-ta vei fi fost frumoasa de azi-noapte? întrebă el mucalit, văzându-l pe Marcu în locul „evropencei”. Mă tem că mi-am pierdut mintea. Ce s-a întâmplat? Unde-i talianca?</p>
                  <p rend="justify">Nu-i prea veni la socoteală să afle că fusese tras pe sfoară de-o unguroaică, iscoadă a craiului Bethlen, dar trebui să înghită găluşca.</p>
                  <p rend="justify">—  Deh! Măcar dacă aveam cu vreo zece ani mai puţin…</p>
                  <p rend="justify">—  Ba să nu te căieşti, boier Coste, că şi atunci puteai fi înjunghiat în braţele ei, zise Marcu gândindu-se la Gaşpar Grazziani.</p>
                  <p rend="justify">Îi spusese apoi despre porunca măriei-sale de a se înfăţişa la Iaşi şi hotărâră să facă drumul împreună, ducând-o şi pe unguroaică, fiindcă nu se cădea s-o judece ei.</p>
                  <p rend="justify">Când îl zări pe Marcu, faţa contesei Rosznyai se făcu albă ca varul. Presimţirile negre i se împlineau şi nu se mai îndoia că va trebui să dea ochii şi cu Gaşpar. Scrisorile lui Bethlen îi puneau în primejdie capul, dar îndată îşi veni în fire şi luă o înfăţişare mândră:</p>
                  <p rend="justify">—  Sunt solul majestăţii-sale, regele Ungariei. Nu v-am pricinuit nici un neajuns în această ţară şi nu voiesc decât să-mi văd de drum. Ce aveţi cu mine?</p>
                  <p rend="justify">Vorbea acum ungureşte, aşadar i se adresa lui Marcu.</p>
                  <p rend="justify">—  Dacă eşti sol, doamnă contesă, atunci îi musai să-l vezi şi pe măria-sa, câtă vreme solia este pentru dânsul. Eu nu fac decât să te însoţesc. Rogu-te să pofteşti cu noi. Iacă, va merge şi dumnealui, vel-vornicul ţării, aşa că n-ai de ce te teme.</p>
                  <p rend="justify">Agnes îi aruncă o privire boierului, care o sorbea din ochi, şi parcă-i mai veni inima la loc. Era cât pe ce să spună că se duce la Iskendar-paşa, dar îşi dădu seama că asta nu l-ar fi înfricoşat pe Marcu şi i-ar fi fost dezvăluite scrisorile de taină. Însă cu aceea către Grazziani se gândea că poate are să-l înşele, aşa că se învoi să plece la Iaşi.</p>
                  <p rend="justify">Vestea îl ului pe voievod, dar îl şi îngrijoră, încât ceru pe dată s-o vadă pe temuta iscoadă.</p>
                  <p rend="justify">—  Iată-ne iarăşi împreună, frumoasă doamnă şi prietenă, aş putea zice, o salută el cu oarecare curtoazie în voce. Pot să-ţi fiu de folos cu ceva?</p>
                  <p rend="justify">— Da! Lăsându-mă să-mi văd de drum, răspunse ea rece.</p>
                  <p rend="justify">— Cum vine asta? Eu socoteam că anume te-a trimis vecinul domniei-mele, craiul Bethlen…</p>
                  <p rend="justify">—  Întocmai! Iată scrisoarea. Ba, dacă mă întorc sănătoasă şi nevătămată, căpăta-vei şi banii ceruţi.</p>
                  <p rend="justify">—  Aşa?! zâmbi domnitorul primind scrisoarea din mâna ei. Atunci pentru ce voiai să te duci la Galaţi, cum i-ai spus lui Bucioc?</p>
                  <p rend="justify">— Am vrut să scap de el!</p>
                  <p rend="justify">—  Da, da…  S-ar putea! Ce să fac, sunt nevoit să te cred şi mă bate gândul că anume te va fi trimis craiul, ca să-mi mai astâmpăr dorul de tine…</p>
                  <p rend="justify">Zicând acestea se ridică din jilţul unde stătuse şi se aşeză pe divan alături de contesă. Aceasta nu se trase, bănuind că avea de gând s-o îmbrăţişeze. Aflase încă de la Bălgrad că domnul Moldovei mai era holtei, deşi umblau vorbe că se însoară cu o anume Sarah, fata unui cămătar evreu din Iaşi. Adevărat sau nu, asta nu mai era treaba ei, fiindu-i îndeajuns că Grazziani încerca să se poarte cu ea ca bărbat şi nu ca un voievod.</p>
                  <p rend="justify">—  Chiar dacă ţi s-ar părea de necrezut, să ştii că mi-a fost dor de tine, îi şopti el la ureche ei, mângâindu-i cu buzele zgârciul acela gingaş.</p>
                  <p rend="justify">—  Eşti un mare mincinos, ca toţi bărbaţii, şi, fiind iarăşi cel mai tare, vrei să-ţi baţi joc de mine…</p>
                  <p rend="justify">—  Vai, cum poţi vorbi astfel? se supără în şagă Vodă. Iacă, eu ţin la tine şi…</p>
                  <p rend="justify">Vorba i se curmă însă, căci simţi sub sânul femeii ceva de forma unei tăşcuţe. Fără să mai întrebe, o apucă şi o scoase la iveală. Contesa păli, fiindcă acolo erau scrisorile către Iskender-paşa.</p>
                  <p rend="justify">—  Te rog… nu! sări ea, dând să-şi ia îndărăt punguliţa de urşinic vişiniu.</p>
                  <p rend="justify">— Alte scrisori? se miră Vodă.</p>
                  <p rend="justify">—  Da’ de unde…  altceva. Crede-mă! Nu-i frumos să…</p>
                  <p rend="justify">— Fie, fie, le punem deoparte, zise el făcând pe nepăsătorul. Nu-i bine să stea în calea iubirii noastre. Vor fi ceva scrisori de la vreun iubit de-al tău…</p>
                  <p rend="justify">—  S-ar putea… Nu cumva eşti gelos?</p>
                  <p rend="justify">—  S-ar putea! răspunse aşijderea Grazziani.</p>
                  <p rend="justify">Pe neaşteptate îi smulse jiletca ce-o avea pe ea şi, cu dibăcie, o descopcie la rochie.</p>
                  <p rend="justify">— De ce atâta zor? se împotrivi femeia. Parcă spuneai că vrei să mă vezi mai lungă vreme.</p>
                  <p rend="justify">—  Pentru că vreau să te simt mai aproape de inima mea…  Văzând-o dezbrăcată la lumina zilei, i se tăie răsuflarea de atâta frumuseţe.</p>
                  <p rend="justify">—  Eşti cam neobrăzat şi zorit ca un ţăran! făcu ea pe năzuroasa, dar Vodă n-o mai luă în seamă.</p>
                  <p rend="justify">Fireşte că nimeni n-a cutezat să intre la măria-sa nechemat şi Marcu era singurul care bănuia ce se petrece dincolo de uşa aceea de stejar ferecată în ţinte de bronz. Numai vel-vornicului Coste Bucioc ar fi putut să-i fie ciudă, dar nu era atunci la palat.</p>
                  <p rend="justify">Când, în cele din urmă, contesa izbuti să se îmbrace, nu fără ajutor, dădu să-şi pună şi tăşcuţa în sân dar, simţindu-se biruitoare, făcu greşeala să spună:</p>
                  <p rend="justify">—  De aici ar trebui să mă reped până la Cetatea Albă. Am acolo o mătuşă bolnavă şi aş vrea s-o mai văd înainte de moarte.</p>
                  <p rend="justify">— Cetatea Albă?! tresări Vodă. Nu cumva la Iskender? Ia adă punga încoace! porunci el întinzând mâna.</p>
                  <p rend="justify">—  Asta nu! Mi-ai făgăduit. De ce nu-ţi ţii vorba?</p>
                  <p rend="justify">Fără să mai ţină seama de împotrivirea ei, i-o smulse şi cu ajutorul unui pumnal spintecă tăşcuţa, dând la iveală scrisorile.</p>
                  <p rend="justify">—  Deci iubitul tău foloseşte pecetea craiului Bethlen? făcu batjocoritor domnul. Vom vedea! Până diecii mei vor citi ce scrie acolo vei sta în palat la mine, iar dacă nu-i nimic primejdios le vei căpăta să te poţi întoarce la el. De nu…</p>
                  <p rend="justify">— De nu?! se înfiora ea.</p>
                  <p rend="justify">Gaşpar-vodă nu-i răspunse. Bătu din palme şi porunci aprodului s-o însoţească pe doamna contesă în iatacul domniţelor, care acuma era nelocuit. După plecarea lor rândui pază la uşă, câte un fustaş cu poruncă aspră să nu lase pe nimeni la ea.</p>
                  <p rend="justify">Peste câteva ceasuri se văzură însă din nou, de astă-dată în spătăria cea mică, de faţă fiind şi Marcu.</p>
                  <p rend="justify">—  Dragă Agnes, zise voievodul, cu faţa încruntată. Tu ştii la fel de bine că asemenea scrisori ce duceai asupra ta nu trebuie să ajungă la Iskender-paşa, aşa că mă văd silit să te trimit deocamdată la o monastire, măcar că prietenul meu, pârcălabul Marcu, zice că să nu-mi mai pierd vremea cu tine. Îmi vine greu să fac să cadă frumosul tău cap de pe umeri, cu toate că asta ai merita. Ce s-o mai lungim, la Suceviţa!</p>
                  <p rend="justify">Femeia se prăbuşi la podea, de parcă ar fi lovit-o în moalele capului, dar nu fu în stare să scoată nici măcar un scâncet. Domnitorului i se făcu milă.</p>
                  <p rend="justify">—  Cu vremea, poate am să trimit pe careva, chiar pe Marcu, să te scoată pe ascuns la voi, la Bistriţa, dar până atunci mergi acolo unde îţi spun şi să nu cumva să încerci să scapi.</p>
                  <p rend="justify">Slujitorii o ridicară mai mult moartă decât vie, iar voievodul rămase numai cu pârcălabul.</p>
                  <p rend="justify">—  Poate e de necrezut, dar de astă-dată îmi pare rău de sărmana Agnes. N-a prea avut noroc în viaţă de când a dat peste mine. Aşa i-a fost soarta! Dacă scrisoarea ar fi ajuns sub ochii turcului, ş-ar fi aflat despre legăturile mele cu lehii. Şi nici asta n-ar fi fost mare lucru, dar mai este vorba şi de vânzarea lui Korecki, precum şi de împresurarea Vienei. Or, de vreme ce cată a lovi în întreaga creştinătate, n-am altă cala decât să înştiinţez pe marele hatman al coroanei, pan Zolkiewski, ce la rându-i va da de veste împăratului. Agnes însă…  trebuie să piară, ca să nu afle Bethlen că am pus mâna pe ea. Poate acolo, la Suceviţa.</p>
                  <p rend="justify">— Tot mai bine era pe mâna gâdelui.</p>
                  <p rend="justify">—  Nu mi-ar face plăcere să ştiu asta. Stareţul acela roşcat, de la Suceviţa, este omul lehilor, şi o va ţine în mare taină, dar de va trebui să piară, s-o facă el, fără să ştiu.</p>
                  <p rend="justify">Bănăţeanul nu mai zise nimic, măcar că în mintea lui judeca a fi mai cinstit s-o fi pus pe butuc decât s-o dea pe mâna dezmăţatului egumen, despre care auzise că ar avea porecla de Sarsailă. Dar asta era voinţa domnitorului, şi nu încăpea împotrivire. Avea s-o însoţească el însuşi şi poate că în răstimp lui Vodă i-or veni în minte gânduri mai bune, poruncind moartea ei fără chinuri, nu aşa cum ar fi aşteptat-o la monastirea aceea.</p>
                  <p rend="justify">Contesa însă nu păru prea îngrijorată, căci ea cunoştea mai multe despre episcopul de Rădăuţi. La început nu ştia pe unde se află sfântul lăcaş şi de aceea se înspăimântase, dar mai apoi îşi veni în fire. Cuteză chiar să-i zâmbească lui Marcu la despărţire şi în liniştea chiliei se gândi că vlădica avea s-o scape negreşit, iar atunci când se va vedea din nou la Bălgrad avea să ceară şi capul bănăţeanului, nu numai al lui Grazziani.</p>
                  <p rend="justify">Lui Sarsailă însă, Marcu îi spuse:</p>
                  <p rend="justify">— În cel mult două săptămâni sunt îndărăt, prea-cuvioase; ori, de nu, căpăta-vei poruncă ce să faci cu muierea.</p>
                  <p rend="justify">—  Cu toată credinţa, fiule, răspunse acesta smerit, dar în gând îşi zise: „S-o crezi tu că nu ştiu ce să fac cu ea şi că am să aştept două săptămâni!” Mergi cu domnul, taică! mai blagoslovi el în urma pârcălabului.</p>
                  <p rend="justify">De îndată o şi duse într-o chilie neumblată, din partea de către asfinţit, unde o ferecă şi luă cheile la el. A uitat însă a-i lăsa apă sau mâncare, şi se pare că nu întâmplător. Abia după vecernie, luând o ciosvârtă de berbec şi un ulcior cu vin, se duse la ea.</p>
                  <p rend="justify">—  La mine sete. Rog frumos apă, o stâlci ea pe româneşte.</p>
                  <p rend="justify">—  Am adus! făcu egumenul cu ochiul spre ulcior. Ia cu taica! Şi îmbucă mai întâi de aici, ca să meargă! adăugă el îmbiind-o cu carnea friptă.</p>
                  <p rend="justify">Însetata duse ulciorul la gură, dar în acelaşi timp călugărul dădu să-i mângâie sânii. Neaşteptându-se la asta din partea unei feţe bisericeşti, femeia se înecă şi scăpă vasul. Apoi îl plesni peste mâini.</p>
                  <p rend="justify">—  Aaa! Dacă te ţii trufaşă, am eu ac de cojocul tău, muiere! Ai să te rogi tu de mine! o ameninţă el.</p>
                  <p rend="justify">Dădu cu piciorul în hârburile ulciorului şi, înşfăcând friptura, ieşi furios trântind uşa după el. A doua zi nu mai trecu deloc, iar pe urmă se pomeni cu preasfinţia-sa vlădica de Rădăuţi. Se înapoia de la domnie şi poftise popas la ctitoria aceasta, dar de fapt aflase că omul lui Vodă târâse după el o străină de neam ales, pe care ar fi zăvorât-o la Suceviţa, şi se îngrijorase să nu fi fost cumva chiar aceea pe care el o aştepta să vină de la Cetatea Albă.</p>
                  <p rend="justify">—  Avut-ai oaspeţi, preacuvioase? îl întrebă episcopul pe stareţ, dându-i dreapta spre sărutare.</p>
                  <p rend="justify">— Dumnealui pârcălabul Marcu, preasfinte! răspunse smerit Rafailă.</p>
                  <p rend="justify">— Singur?</p>
                  <p rend="justify">—  N-aş zice! Dusese pe cineva până la hotar, către părţile ungurene.</p>
                  <p rend="justify">— Bărbat, sau femeie?</p>
                  <p rend="justify">—  N-am de unde şti, că eu nu-l văzui decât la întoarcere.</p>
                  <p rend="justify">—  Canon de spovedanie, fiule, făcu episcopul cam nemulţumit de răspuns. Să grăieşti adevărul curat!</p>
                  <p rend="justify">—  N-aş cuteza altminteri, preasfinţia-ta. Mă jur pe sfânta cruce că…</p>
                  <p rend="justify">—  Bine, bine! moimăi vlădica, după care schimbă vorba. Am auzit de ceva necazuri pe aici. Se plâng fraţii că-i cam năpăstuieşti. Mai îngăduie şi lor să răsufle, că n-o fi foc!</p>
                  <p rend="justify">— Clevetiri! Zavistie lumească…</p>
                  <p rend="justify">—  Lasă că ştim noi! dădu din mână chiriarhul şi iar aduse vorba de altceva. De la măria-sa mai ai vreo veste?</p>
                  <p rend="justify">—  De la Radu-vodă? întrebă şoptit stareţul.</p>
                  <p rend="justify">— Vezi-bine.</p>
                  <p rend="justify">— Nimic! Chiar niciuna.</p>
                  <p rend="justify">—  Atunci te las cu domnul şi ai grijă să-mi fii de credinţă, după cum mi-ai jurat. Dacă auzi prin aste părţi ceva de vreo femeie din alt neam sau dai de urma ei, să-mi trimiţi negreşit un frate cu vestea, dar pe furiş.</p>
                  <p rend="justify">Îi întinse din nou mâna să i-o sărute, în timp ce Rafailă îşi zicea: „Că oi fi prost să ţi-o dau ţie. Aşa frumuseţe…  cum nu?” Îl ura de moarte pe episcop, fiindcă socotea că-i luase locul, şi din aceeaşi pricină nu-l suferea nici pe fostul domn, care a tot tărăgănat înscăunarea lui până s-a mazilit şi l-a lăsat cu buzele umflate. Se cam îndepărtase de Movileşti, măcar că ţî-nărul boier Miron de la Bârnova, tot din neamul lor, îl mai făcea să tragă nădejdea jilţului episcopal.</p>
                  <p rend="justify">După plecarea înaltului oaspete, de teama iscoadelor pe care acesta le avea de bună-seamă prin monastire, Rafailă nu s-a mai dus vreo două zile pe la nenorocita contesă, pe care acuma ar fi ucis-o cu dragă inimă dacă n-ar fi trebuit să dea socoteală de ea pârcălabului Marcu. Se gândise chiar s-o facă scăpată peste munte, dacă s-ar fi dat binişor cu el vreo două zile, iar la urmă vedea el pe unde ar fi scos cămaşa, dar unguroaica se îndărătnicise atunci şi, iacă, trecuseră patru zile de când nu s-a mai putut strecura în chilia ei.</p>
                  <p rend="justify">Era pe înserate şi în întunecimea încăperii desluşi forma femeii, care zăcea pe pat. O crezu adormită, dar la scârţâitul uşii sărmana îngăimă pe limba ei, cu multă greutate: „Viz…” Ar fi putut Sarsailă să-şi închipuie că-i cerea apă, dar el era mânat de alte gânduri, aşa că scapără amnarul, aprinse feştila şi i-o apropie de obraz. Istovită de nemâncare şi cu buzele arse de sete, mândreţea de fată se trăsese la faţă aducând cu o icoană a Maicii Domnului pe care o văzuse el cândva la un călugăr franciscan. Simţi cum îl furnică sângele prin vine şi trase deodată scoarţa cu care se acoperise nefericita, dar ea nu mai era în stare să se mişte, necum a i se mai împotrivi. Chiar şi când ticălosul călugăr îi săltă poalele, dezgolindu-i pulpele, buzele ei de-abia mai îngăimau: „viz…”</p>
                  <p rend="justify">—  Pe urmă! gâfâi el. Îţi dă taica, numai să fii înţelegătoare… şi se aruncă asupra ei.</p>
                  <p rend="justify">Dându-şi seama că fapta lui n-ar fi rămas nedescoperită, se înspăimântă pe loc. Un gând diavolesc îi trăsni prin minte şi, trăgându-i perna de sub cap, îi acoperi faţa înnăbuşind-o. Abia de se mai zvârcoli sărmana contesă Rozsnyai, cea care strălucise cândva la curtea din Bălgrad şi care acuma sfârşea jalnic într-o chilie întunecată de la Suceviţa.</p>
                  <p rend="justify">În această vreme la palatul domnesc din Iaşi se chibzuia îndelung asupra destinului contesei. Gaşpar-vodă trimisese scrisoarea în Lehia şi de bună-seamă Bethlen avea să afle curând că i se dezvăluiseră planurile lui împotriva creştinătăţii. Iar dacă s-ar mai întoarce şi Agnes, să-i povestească cele petrecute…</p>
                  <p rend="justify">— Să piară, măria-ta! Altă cale nu-i!</p>
                  <p rend="justify">—  Parcă nu mă lasă inima, Marcule. Poate faci tu ceva…  Dar cum vrei!</p>
                  <p rend="justify">—  Atunci, mă duc eu cu porunca! răspunse dârz bănăţeanul. Şi aşa şi făcu.</p>
                  <p rend="justify">Sosi în frumoasa ctitorie tocmai când stareţul oficia slujba de îngropăciune la căpătâiul contesei. Mândra ei înfăţişare de altădată era numai o amintire, încât Marcu nici n-a mai cunoscut acel chip galben şi umflat, ce părea mai curând hidos în lumina palidă a lumânărilor. Un sobor de călugări cu glugi negre se ruga pentru odihna sufletului necunoscutei din sicriul acela sărăcăcios, cioplit de un frate-tâmplar.</p>
                  <p rend="justify">— Cine-i? întrebă pârcălabul pe un vecin în sutană.</p>
                  <p rend="justify">—  O călătoare străină, beteagă ca vai de ea, care, neavând pe nimeni în astă lume, s-a tras aici să-şi deie duhul, răspunse şoptit călugărul. Egumenul nostru, inimă prea milostivă, s-a legat să-i slujească prohodul. Suflet bun! adăugă el cu o voce care lui Marcu i s-a părut cam batjocoritoare, dar n-a mai zis nimic.</p>
                  <p rend="justify">Când s-a isprăvit slujba, lungită parcă anume de preacuviosul egumen, acesta se prefăcu a-l zări abia atunci şi apropiindu-se de el se căzni să-şi stoarcă o lacrimă.</p>
                  <p rend="justify">— Voia domnului, taică!</p>
                  <p rend="justify">—  Cu adevărat! răspunse pârcălabul, gândindu-se la „domnul” de la Iaşi.</p>
                  <p rend="justify">Şi totuşi, nu aceasta fusese porunca voievodului.</p>
               </div>
               <div type="div3">
                  <head>VREMURI TULBURI.</head>
                  <p rend="justify">ÎN ACEEAŞI PRIMĂVARĂ A ANULUI 1620, pan Ieronim Ottwinowski, solul luminăţiei-sale craiul Zygmunt al Lehiei, trecea cu mare pohfală pe uliţele Istanbulului. Sosise cu o corabie la Pera, unde fu întâmpinat de trimişii sadrazamului spre a-l întovărăşi până la locul de odihnă, mai înainte de a-l fi înfăţişat.</p>
                  <p rend="justify">Solul poruncise potcoave de argint şi bătute numai de formă în caiele tot de argint, anume ca să se desprindă pe uliţe şi ca să se minuneze toţi stambulioţii de bogăţia lehilor. Privitorii se îmbulzeau după asemenea daruri nemaipomenite, dar pufneau în râs văzând că semeţul sol era însoţit de însuşi Sul-başa, căpetenia hingherilor. Pan Ottwinowski însă nu avea habar şi se ţinu mândru în şa până când a văzut unde era poftit de către turc. Era unul dintre cele mai murdare hanuri ale oraşului, nu departe de Edicule, înspre Bairam Dere, unde se aruncau toate gunoaiele. Pe o tablă ruginită de la intrare abia dacă se mai desluşea scris „La matrozul ostenit”, dar asta nu-i spunea nimic, fiindcă solul nu înţelegea greceşte.</p>
                  <p rend="justify">Murdăria locului şi a slugilor ieşite în întâmpinare, îl scoaseră însă din ţâţâni pe şleahtic, aşa că ceru socoteală turcului, care rânji spre tălmaci:</p>
                  <p rend="justify">—  Dacă ghiaurului nu-i place, putem să-l găzduim acolo! arătă el spre cele şapte turnuri ale vestitei temniţe. Ori de nu, la mine! şi se bătu cu palma peste piept.</p>
                  <p rend="justify">Abia atunci află nefericitul sol cine era trimisul marelui vizir Damad Mehmed-paşa, şi furia lui nu mai cunoscu margini. Ar fi părăsit oraşul pe loc şi cu mare tărăboi, dacă s-ar fi aflat în altă ţară, căci socotea batjocura ca adusă Lehiei, dar din cetatea sultanului nu prea ieşeai lesne, ba poate că rămâneai acolo pe vecie, chiar sol fiind, dacă îl supărai cu ceva. Se domoli cu greu şi prefăcându-se a mulţumi pentru găzduire ceru îngăduinţa să treacă pe la nişte prieteni genovezi, după care făgăduia să se înapoieze unde îi poruncise sadrazamul. Sul-başa, care nu strălucea prin înţelepciune, fu încântat că i se cerea încuviinţarea, aşa că se învoi bucuros. Atât a aşteptat şi pan Ottwinowski! De cum se văzu printre creştini tocmi pe ascuns o corabie, şi abia când se văzu în largul mării răsuflă uşurat. Nu mai era înveşmântat cu straie scumpe, ci ca un neguţător oarecare, dar bucuros că a scăpat cu viaţă mai înainte de a fi vorbit cu marele vizir.</p>
                  <p rend="justify">În răstimp, prinderea scrisorii lui Bethlen i-ar fi dat bătaie de cap lui Gaşpar-vodă, neavând pe cine o trimite hatmanului de câmp, pan Koniecpolski, dacă nu s-ar fi cerut s-o ducă însuşi credinciosul său olăcar, tânărul croat Pera. În acest fel se putea dovedi fără greş vânzarea lui Korecki şi putea fi deci înlăturat, cu toate puternicele lui rude. Despre purtătoarea răvaşului nu se mai auzea nimic, de parcă ar fi înghiţit-o pământul, ceea ce de altfel se şi întâmplase.</p>
                  <p rend="justify">Pera mai avea asupră-i şi o scrisoare a domnitorului către marele hatman Stanislas Zolkiewski, care, de cum o citi, se bucură nespus de mult şi la rându-i porunci carte către craiul Zygmunt, spunând printre altele:„…şi contra Turcos victoria potiretur, tres illos principatus, Moldaviam, Valachiam et Transilvaniam, în perpetuum regno Polonico addicendos” („dacă se va obţine victoria contra turcilor, cele trei principate, Moldova, Valahia şi Transilvania, vor fi aduse pentru totdeauna sub stăpânirea Poloniei”). Adevărat că, erau cuvintele domnitorului, dar hatmanul uitase să mai adauge şi restul:„…ut ipse vita durante solus omnibus tribus imperaretu, adică pe timpul cât va trăi el să le conducă singur pe toate trei. Şi doar Gaşpar-vodă scrisese hotărât acest lucru, fiindcă se gândea mai întâi la unirea ţărilor române, iar făgăduiala de a le pune sub ascultare leşească era pentru mai târziu, căci era tânăr.</p>
                  <p rend="justify">Toate acestea le aflase şi principele Bethlen prin mijlocirea lui Korecki, după cum aflase şi că Pera ducea domnului Moldovei scrisori deosebite, care ar fi dovedit pe deplin hainirea lui Grazziani. Dacă ar fi pus mâna pe ele, nu mai încăpea nici o îndoială că hainul ar fi fost mazilit, descotorosindu-şi astfel spatele de un duşman primejdios în lupta cu habsburgii.</p>
                  <p rend="justify">Pera se întorcea fără grijă spre Moldova, dar mai înainte de Snyatin oameni năimiţi de Korecki puseră mâna pe el, îl legară fedeleş şi o apucară drept peste munte către Bălgrad. Atâta grabă dovediră, încât răpitorii nici nu-l mai scotociră să vadă dacă are ceva asupra lui, ci îl înfăţişară prinţului, cetluit cum era. Mare îi fu dezamăgirea majestăţii-sale când găsi numai câteva rânduri de salut de la pan Stanislas Lubomirski, conte de Winiec, către domnul Moldovei.</p>
                  <p rend="justify">Cuprins de furie, craiul porunci schingiuirea prinsului spre a se afla de soarta celorlalte scrisori, despre care ştia de la Korecki. Pe de altă parte socotea că ar fi putut să dea şi de urma contesei Agnes, despre care nu mai ştia nimic în ultima vreme şi nici la Cetatea Albă nu mai ajunsese. Neîndoios că se afla pe undeva în Moldova, iar omul lui Grazziani ştia acest lucru.</p>
                  <p rend="justify">Ca şi în alte daţi, majestatea-sa în persoană se duse lângă Andor-călăul, ocupându-se de cercetarea osânditului.</p>
                  <p rend="justify">—  În afară de limbă, poţi să-i smulgi orice, dacă se încăpăţânează să tacă! porunci el anume în turceşte, ca să se facă înţeles de Pera, căci Andor rămase cu gura căscată.</p>
                  <p rend="justify">Pe ungureşte i se spuse meşterului gâde să-şi facă iscusit treaba, spre a scoate tot ce voiau de la tânăr.</p>
                  <p rend="justify">—  Ce înţelegere este între Grazziani şi Zolkiewski? întrebă domol Bethlen.</p>
                  <p rend="justify">Pera nu răspunse şi Andor îi smulse o unghie, dar în afara unui răcnet nici o vorbă nu mai scoaseră de la el.</p>
                  <p rend="justify">—  Tinere, zise cu duioşie prinţul. Ştiu că neamul croaţilor este viteaz, dar şi plin de înţelepciune. Ai tăi n-au nimic cu moldovenii, pentru ce să-ţi dai viaţa pentru nişte străini? Vorbeşte, şi am să te răsplătesc aşa cum se cuvine.</p>
                  <p rend="justify">Pera îl privi cu ură, dar îşi încleşta buzele.</p>
                  <p rend="justify">—  Nu faci bine că taci. Ai să fii schilodit pe viaţă şi-i păcat, se cam răsti Bethlen, pierzându-şi răbdarea. Poate îmi spui pe unde-i contesa Rezsnyai, dacă nu ştii nimic de stăpânul tău. De ea ai auzit, nu-i aşa?</p>
                  <p rend="justify">Nici de astă-dată nu fu învrednicit cu vreun răspuns şi asta îl scoase din sărite, poruncind cele mai crunte cazne. Astfel tânărului îi fură smulse pe rând unghiile de la mâini şi de la picioare, îi fură arse tălpile de făcură băşici, dar zadarnic. Nenumărate găleţi cu apă au fost aruncate asupra nefericitului croat, care începuse a-şi pierde simţirea din ce în ce mai des. Toată străduinţa şi iscusinţa lui Andor au dat greş de data aceasta. Pera a rămas la fel de mut şi atunci când pielea de pe dosul mâinilor îi fusese jupuită fâşii-fâşii. Nemaiavând ce-i face, prinţul porunci moartea osânditului.</p>
                  <p rend="justify">Mai pe urmă s-a căit pentru graba acestui sfârşit, ba uneori îşi zicea că nu-l ademenise îndeajuns, cunoscută fiind bărbăţia croaţilor în faţa chinurilor şi credinţa cu care-şi slujeau prietenii şi stăpânii buni. Îi părea rău că nu s-a gândit să-l fi ţinut în viaţă spre a-l fi schimbat cu Agnes, căci Grazziani s-ar fi învoit, dar furia îi întunecase atunci minţile şi acuma era prea târziu.</p>
                  <p rend="justify">Trimise totuşi la Poartă scrisoarea aflată asupra lui Pera, cu toate că din ea nu se putea înţelege decât prieteşugul voievodului cu leahul, dar nici urmă de hainie. Îl ponegri marelui vizir cum nu se putea mai rău, dar acesta nu-i dădu crezare, câtă vreme beyul se dovedise atât de credincios în slujba sultanului, când a făcut pace cu austriacii. Apoi veştile ce veneau din Bogdania la Istanbul erau deosebit de liniştitoare şi nimeni nu se plângea de vreo silnicie din partea domniei, iar sadrazamul avea cunoştinţă despre ura ce i-o purta beyul ardelean celui de la Yaş, aşa că nu-l prea luă în seamă pe trimisul principelui Bethlen. În schimb, fiindcă în taină se gătea de război cu Lehistanul, crezu nimerit să-l însărcineze pe seraskerul de Karamania, Iskender-paşa, să cerceteze mai cu de-amănuntul. În acest scop a şi fost trimis la Akerman – adică la Cetatea Albă, cum îi spuneau localnicii – un ceauş pe care-l povăţui ce avea să spună şi prin viu grai despre temerile Porţii cu privire la Gaşpar-beg.</p>
                  <p rend="justify">Măreţele ziduri ce străjuiau limanul Nistrului la împreunarea lui cu marea fuseseră înălţate pe vremuri de către genovezi, iar în afară de românii moldoveni, pomeniţi prin aceste locuri din vremuri demult uitate, se aflau aici mulţi turci şi tătari, care năpădiseră cetatea. Luminăţia-sa Iskender-paşa se hotărâse să facă din acest oraş inima întregii sale oştiri, adunând laolaltă tătari crâmleni şi dobrogeni, din Bugeac, din Rumelia, Bulgaria şi chiar din beilerbeilâcul Tamajvarului. Trebuia înfrântă semeţia lui Sigismundus, craiul Lehistanului, urmând să-l izgonească pe vecie. Izbutise a-l împlânta pe Grazziani în coasta lehilor, iar acesta se legase cu jurământ să nu iasă din cuvântul său sub nici o formă. În vederea acestei înfruntări mai avea de împăcat pe Devlet Ghirai, kalgay-soltan şi frate al marelui han Djanebek Ghirai, cu Arslan Kantemir-mârza, căpetenia nogailor din Bugeac. Deseori aceştia se încăierau între ei, slăbindu-şi puterea în van, ceea ce nu era pe placul măritului serasker.</p>
                  <p rend="justify">Cu toate că nu dăduse crezare, aflase despre ceva scrisori pe care ar fi trebuit să le primească de la prinţul Bethlen, dar pe drum încăpuseră în mâinile voievodului din Bogdania, care avusese neobrăzarea să le desfacă şi să le trimită lehilor. Cu o zi mai înainte sosise şi ceauşul Înaltei Porţi, care-i întărea cele auzite, făcându-l să tune şi să fulgere împotriva necredinciosului de la Yaş. Dacă toate acestea se adevereau, atunci Grazziani trebui-vă să piară, după cum spusese şi prinţul ardelean, căci încăierarea cu lehii avea să fie pe viaţă şi pe moarte. Tocmai pentru aceea fusese mazilit de curând şi beyul de la Targoşta, Gavrilă-vodă Movilă, care, oricât de credincios se dovedise turcilor, tot din stirpea Movileştilor se trăgea.</p>
                  <p rend="justify">Era o zi călduroasă de vară ce încingea pietrele zidurilor cetăţii, făcând zăpuşeala de neîndurat. Ghiaurii îi spuneau „cuptor” lunii acesteia, ce se întâmplase a fi Şa’ban ul-mua-zam, şi nu greşeau afurisiţii. Pe vajnicul paşă îl toropea căldura şi de-abia mai era în stare să-l mai asculte pe Arslan-mârza, pe care-l poftise anume la un şerbet de trandafiri şi un pahar apă rece de la gheaţă.</p>
                  <p rend="justify">—  Aflat-am de la un jidov din Bender că de bei vara cald te răcoreşti pe dată, spuse zâmbind mârzacul când auzi pentru ce fusese chemat.</p>
                  <p rend="justify">—  Dacă te încrezi în înţelepciunea neamului lui Israel, n-avem decât să ne opărim după aceea, cu câte o cahfe. Fiertura asta s-a cam împământenit şi în Islâmbol, ba de pofteşti, poruncesc şi dihân-i bed huy (fumul rău mirositor-tutun), măcar că nu pot pricepe cum de poate plăcea aşa ceva.</p>
                  <p rend="justify">—  Auzit-am şi eu de el, dar încă nu l-am văzut şi nici că poftesc să-l beau. Mai curând acea fiertură amară.</p>
                  <p rend="justify">Tăcut, în ungherul încăperii stătea nelipsitul Kuciuc, abia mai ţinându-şi ochii deschişi. Se săturase de o astfel de viaţă chinuită şi ar fi vurt să-şi pună capăt zilelor, însă nu era cu putinţă, căci nemilosul paşă îl încuia într-o cuşcă de fier, când nu-l ţinea în preajma lui.</p>
                  <p rend="justify">—  Afurisitul de Grazziani, spuse Iskender-paşa către oaspete, şi-a băgat în cap s-o apuce pe urmele blestematului de Mihaly.</p>
                  <p rend="justify">—  Râvneşte la Kara ili?</p>
                  <p rend="justify">—  Ba şi la Erdely ili, la fel ca şi nebunul acela de care îţi pomeneam, vrând să-i strângă pe toţi valahii într-o ţară.</p>
                  <p rend="justify">—  Da’ parcă şi luminăţia-ta voieşti acelaşi lucru, ba încă şi cu cei de peste Dunăre, laolaltă cu noi, tătarii! zâmbi Arslan-mârza.</p>
                  <p rend="justify">—  Eu, dragul meu, voi face asemenea împărăţie în numele lui Alah, slăvitul, ca să-i aduc pe necredincioşi sub legea strălucitului nostru profet, şi nu ca ticălosul de bey care se încumetă împotriva noastră, împreună cu ghiaurii lui.</p>
                  <p rend="justify">—  Atunci, pentru ce nu-l mazileşti pe dată?</p>
                  <p rend="justify">—  Fiindcă Osman-khan încă îl mai socoteşte credincios Porţii, iar eu nu am dovezi ca să-l pot da în vileag. Prostul de Bethlen a ucis un olăcar de-al lui ce se întorcea din Lehia. În loc să mi-l fi dat mie ca să scot de la el tot ce ştia. Apoi l-a pârât la Înalta Poartă, şi Damad Mehmed-paşa, sadrazamul, mi-a cerut să cercetez eu însumi.</p>
                  <p rend="justify">—  Nu cumva ai de gând a te duce chiar luminăţia-ta la Yaş?!</p>
                  <p rend="justify">—  Eu nu, dar încă mai înainte de sosirea trimisului marelui vizir am trimis acolo nişte oşteni, care se dau drept neguţători şi au să adaste până le voi porunci eu să se repeadă asupra hainului şi să mi-l aducă, viu sau mort.</p>
                  <p rend="justify">Kuciuk asculta toate acestea cu nepăsare, căci nu-l mai trăgea inima la nimic. Din locul unde se afla putea trage cu ochiul şi în odaia alăturată, şi astfel îl zări pe hadâmul care aducea cahfelele poruncite de stăpân. Tresări când îl văzu pe slujitor cum scuturase un inel cu otravă deasupra ceştilor. De-ar fi apucat barem o înghiţitură, ar fi murit şi el o dată cu prigonitorul său…  „Dar pentru ce să mor, de vreme ce va pieri ticălosul?!” îi fulgeră prin gând o licărire de nădejde. Chipul robului îi era necunoscut, ceea ce însemna că cineva din afară voia moartea paşei şi a oaspetelui său tătar. Inima îi zvâcni în piept, tresăltând de bucurie. Nedându-l în vileag pe făptaş, însemna că sprijină uciderea lui Iskender, şi prin aceasta se răzbuna el însuşi! Se posomori însă când îşi aduse aminte de obiceiul seraskerului de a nu băga nimic în gură până ce un rob nu-i „lua credinţa”, adică gusta el mai întâi mâncarea şi băutura. Se vedea bine că hadâmul era străin, căci nu cunoştea acest lucru. S-ar fi putut să-l fi silit chiar pe slujitor să soarbă licoarea otrăvită, şi atunci el, Kuciuk, când ar fi avut un asemenea prilej?</p>
                  <p rend="justify">Cu paşi mărunţi, spre a nu vărsa cahfeaua, hadâmul pătrunse în odaie, dar în aceeaşi clipită Kuciuk se repezi şi înghiţi lacom amândouă ceştile, sub ochii înmărmuriţi ai celor de faţă.</p>
                  <p rend="justify">—  Kuciuk! se răsti paşa. Ce înseamnă…</p>
                  <p rend="justify">Dar bietul schilod se prăbuşi pe dată cu spume la gură, zvârcolindu-se de durere, căci el nu putea scoate nici barem un geamăt. Fără să pregete, Arslan-mârza roti iataganul şi îl descăpăţână pe slujitor sub ochii lui Iskender-paşa, care nu mai apucă să zică nimic. Era înmărmurit de chinurile lui Kuciuk, ce pentru el fuseseră sortite. Iar când schilodul se potoli în neagra noapte a morţii, marele serasker spuse, aproape şoptind:</p>
                  <p rend="justify">—  Sărmane prieten neînţeles! Eu te chinuiam, poate pe nedrept, căci văd că mi-ai salvat viaţa, dar nu trebuia s-o faci! Ai uitat oare, biet schilod, că robul îmi lua credinţa?</p>
                  <p rend="justify">O  lacrimă i se ivi în colţul ochilor, ceea ce nu mai văzuse nicicând hanul nogailor la neîndurătorul vizir. Ştergându-şi obrazul cu dosul palmei, paşa aruncă o privire spre descăpăţânat.</p>
               </div>
               <div type="div3">
                  <head>ŢUŢORA – MAREA NĂDEJDE.</head>
                  <p rend="justify">CÂND PAN ZOLKIEWSKI, hatmanul coroanei leşeşti, îl chemă la sine pe Korecki spre a-i cere socoteală de învinuirile ce i se aduceau, acesta se dezvinovăţi zicând că atât Grazziani cât şi Iskender-paşa ar fi vrut să-l scoată drept iscoadă otomană, de vreme ce fugise de la Edicule. Poate că a fost crezut, ori a fost lăsat în pace datorită puternicului neam al Movileştilor cu care se înrudea, fapt este că, spre uimirea multora, şleahticul fu poftit să se alăture oştirii hatmanului. Când auzi vestea, domnul Moldovei pufni înciudat, cu toate că pe undeva se îndoia că ar fi putut fi adevărat. Pan Zolkiewski ştia că înfruntarea cu turcii era de neînlăturat, iar dacă l-ar fi îndepărtat pe vânzător ar fi atras supărarea altora care erau de partea lui şi, cum avea nevoie de ostaşi, forţele creştinilor nu trebuiau risipite deocamdată.</p>
                  <p rend="justify">Gaşpar Grazziani, pe de altă parte, nu mai aştepta decât prilejul de a se da în vileag ca vrăjmaş al puterii otomane, pe care o slujise în vremuri de pace. Acesta s-a ivit mai curând decât se aştepta, chiar în cea din urmă lună a verii anului 1620. Prinsese de veste prin iscoadele sale că era pe drum un dregător al Porţii cu rang de iskimne, ceva rudă cu Iskender-paşa şi deci cu amestecul acestuia. Din câte aflase, nu-i aducea mazilirea şi nici mai mult ca la vreo şaizeci de beşlii nu avea cu el. Atunci Vodă s-a sfătuit mai întâi cu boierii divaniţi, iar după aceea cu sfetnicii lui de taină, în frunte cu Marcu.</p>
                  <p rend="justify">—  Boieri dumneavoastră, aflat-am ştire despre sosirea unui iskimne-ceauş împărătesc, dar nu ca să fiu mazilit, cum poate veţi fi crezut unii, şi oricum nu m-aş fi supus poruncii. Ce socotiţi să facem cu păgânii care ne vin fără voia noastră în ţară?</p>
                  <p rend="justify">Cu toţii îşi plecară bărbiile în piept, până când vel-vornicul Coste Bucioc sparse tăcerea:</p>
                  <p rend="justify">— Eu zic, măria-ta, să ne tragem cu oastea la Hotin, spre a fi mai aproape de hatmanul Jolkovschi. În acest fel nu dai prilej turcului să-i aducă porunca, oricare ar fi ea.</p>
                  <p rend="justify">—  Dar ceauşul ăsta e trimis de sultan, ori de sadrazam? Şi dacă-i numai de la Scănder-paşa? întrebă vel-vistiernicul Coci Lupu.</p>
                  <p rend="justify">—  De nu-i de la padişah, să nu te supui, măria-ta! îl povăţui şi Ciolpan-spătarul.</p>
                  <p rend="justify">—  Ce-mi aud urechile? Tocmai de la domnia-ta să capăt asemenea sfat?! se oţărî Vodă către boier. Şi dacă Osman îmi porunceşte să-mi vâr capul în laţ, s-o fac?</p>
                  <p rend="justify">—  Nu asta am vrut a spune, doamne, se fâstâci Ciolpan. Gândeam şi eu aşa, că nu eşti supusul nimărui, decât al sultanului, dar şi cu acela face-vei precum ţi-o fi voia!</p>
                  <p rend="justify">Atunci începură a se băgă în vorbă şi oamenii de credinţă tainică ai măriei-sale, când acesta cătă întrebător şi spre ei. Primul fu senior Marino Resti, care stătea alături de Marcu.</p>
                  <p rend="justify">—  Eu zic, ilustrisime, să-l prindem de grabă pe ceauş împreună cu însoţitorii lui, şi mai pe urmă să chibzuim ce vom face cu ei.</p>
                  <p rend="justify">—  Poate îi trimitem plocon hatmanului Zolkiewski, ori Jolcovschi, cum i-a spus dumnealui vel-vornicul, spuse şi Marcu.</p>
                  <p rend="justify">Mai vorbiră apoi vel-comisul Gheuca, vel-hatmanul Borâşi Bruţii şi încă vreo câţiva, care cu toţii îşi dădură părerea că mai întâi ar fi trebuit să afle ce pofteşte acel turc, şi abia după aceea să hotărască ce vor avea de făcut.</p>
                  <p rend="justify">Domnitorul îi ascultă răbdător pe fiecare în parte, după care dregându-şi glasul zise:</p>
                  <p rend="justify">—  Domnia-ta senior Resti vei strânge pe toţi lefegiii creştini laolaltă şi fi-veţi grosul oştirii mele. Pârcălabe Marcu, să stai cu bănăţenii voştri în jurul meu, dar să fiţi pregătiţi de încăierare, de va fi de trebuinţă. Domniile-voastre, boierii mei, nu se cade a vă arăta în faţa unui ceauş, aşa că veţi aştepta în târg porunca domniei. Nu care cumva să vină cu noi şi vreun lefegiu turc, aşa că vezi, Marino, să pui câţiva răitari să-i împiedice a ieşi din ortă fără îngăduinţă. Nici măcar căpetenia lor, Ismail-aga, să nu se mişte din locul unde s-o afla. Domnia-ta, logofete Gheanga, te vei duce în întâmpina-rea solului şi-l vei îndruma spre Ţuţora, unde se va afla întreaga domnie. Acolo îl voi primi! Alta nu am a vă spune. Mergeţi fiştecare după cum vi-i porunca!</p>
                  <p rend="justify">Când să iasă, Marcu fu oprit de voievod. Iar îndată ce rămaseră numai ei, acesta îi puse amândouă mâinile pe umeri şi-i zise, cu ochii scânteind:</p>
                  <p rend="justify">—  Sosit-a ceasul, prietene Marcu, despre care ţi-am vorbit de atâtea ori. Acuma porni-vom marea încleştare, căci, în timp ce noi îl vom întâmpina pe ceauş la Ţuţora, aici în târg Bucioc va purcede cu oamenii lui la căsăpirea tuturor păgânilor, întocmai ca pe vremea lui Mihai-vodă cel viteaz. În acest fel mă scap şi de cămătari. Ce părere ai?</p>
                  <p rend="justify">—  Dar gânditu-te-ai oare să-l ucizi şi pe tatăl Sarei? Din câte ştiu, şi el, tot cu bani umblă…</p>
                  <p rend="justify">—  A, nu! Acela-i jidov şi nu turc, zaraf şi nu cămătar, iar Bucioc a căpătat vorbă anume să nu se atingă nici un fir de păr din capul lui şi al frumoasei sale fiice.</p>
                  <p rend="justify">—  Iertată-mi fie îndrăzneala, dar de astă-dată socot că te vei fi îndrăgostit de fată, nu ca de biata contesă Agnes. Numai că, păcatele mele, ea nu-i creştină şi…</p>
                  <p rend="justify">—  Va primi legea mea, dacă mă iubeşte.</p>
                  <p rend="justify">—  Atunci, să fie într-un ceas bun! o scurtă Marcu. Dar până să jucăm la nunta măriei-tale, poate că n-ar fi rău să-i nimicim şi pe cei în întâmpinarea cărora vom ieşi.</p>
                  <p rend="justify">—  Pe aceia încă nu!…  Sau vom vedea! Nu uita că mai avem în ţară şi pe mumbaşirul venit după haraci, pe care Coci Lupu îl va duce la o moşie a lui înspre Roman, spre a nu afla cele ce se vor petrece pe aici, el fiind acela care va scăpa cu viaţă din măcel. Am eu un plan anume. Ai să vezi!</p>
                  <p rend="justify">După săptămâni de secetă cumplită plouase vreo câteva ceasuri bune, dar pământul scăpat de sete supsese îndată stropul dătător de viaţă. Se mai domolise însă zăpuşeala, iar norii, fără a mai ameninţa a ploaie, privegheau să fie umbră asupra satului moldovean de pe malul Prutului, unde avea să aibă loc întâlnirea.</p>
                  <p rend="justify">Iskimne-ceauş se opri înmărmurit văzându-l pe domnitor călare şi înveşmântat de luptă, înconjurat de oşteni ce-i aruncau priviri crunte.</p>
                  <p rend="justify">—  Pace ţie, cel mai strălucit dintre închinătorii lui Issa ben Miriam! Alah să-ţi fericească viaţa! zise ceauşul cu vocea tremurată de încordare.</p>
                  <p rend="justify">Nu descălecase în faţa beyului, deşi aşa s-ar fi cuvenit, şi nici nu-şi dădea seama dacă făcuse bine au ba. Ghiaurul părea mânios şi asemenea întâmpinare nu prevestea nimic bun.</p>
                  <p rend="justify">—  Ce pofteşti? îl întrebă răstit domnitorul.</p>
                  <p rend="justify">—  Adus-am carte de la slăvitul nostru sadrazam Damad Mehmed-paşa, cu vorbe bune către tine, beyule, şi cu mulţumită pentru faptele tale! răspunse ceauşul băgând mâna în sân după scrisoarea marelui vizir.</p>
                  <p rend="justify">Marcu se duse lângă el şi apucând pergamentul îl dădu voievodului, care băgă de îndată seama că nu era nici vorbă de pecetea vizirului, ci a lui Iskender-paşa. Îl desfăcu pe loc, fără a mai arăta cinstea cuvenită sărutându-l, şi începu a citi. Curând se aprinse la faţă şi o cruntă mânie îi învălui chipul.</p>
                  <p rend="justify">— Ce înseamnă asta, nemernicule? tună Vodă. Să asculte toată lumea ce scrie aici! porunci el spre tălmăci, întinzându-i pergamentul.</p>
                  <p rend="justify">Acesta îşi drese glasul şi începu: „Alah să facă să dăinuie în veci bucuria asupra ta şi a neamului tău, cinstite Ismail-aga, cel ce eşti în slujba hainului ghiaur Gaşpar. Afla-vei pe astă cale că luminăţia sa stăpânul lumii şi urmaşul profetului pe pământ, Osman-khan Gene, a poruncit pieirea ticălosului de mâna ta.</p>
                  <p rend="justify">Pentru aceasta, pe dată ce vei primi această scrisoare, să strângi în juru-ţi pe toţi acei oşteni ce ţi i-am trimis la începutul verii şi cu ceilalţi pe care îi ai sub ascultare şi să-l legaţi pe beyul cel afurisit. De veţi întâmpina împotrivire, ucideţi-l ca pe un câine turbat ce este! Viu ori mort, să-l înfăţişezi la picioarele mele, spre a-l trimite la Înalta Poartă.</p>
                  <p rend="justify">Altminteri, pace şi supunere lui Alah şi aşa să faceţi!</p>
                  <p rend="justify">Eu sărmanul rob nevrednic al măritului Alah, Iskender-paşa, marele serasker al oştirilor din Karamania, poruncit-am astă carte în a şaptea zi a lui şevval ’ul-mukerem, anul 1030 de la Hicret.”</p>
                  <p rend="justify">Furia îi cuprinse pe toţi însoţitorii domneşti, în vreme ce sângele fugise din obrazul ceauşului. Zadarnic mai scoase cea de-a doua scrisoare, pe care o ţinuse în acelaşi loc, căci Gaşpar-beg nu i-o mai luă în seamă.</p>
                  <p rend="justify">—  Să fie legaţi pe dată toţi aceşti corbi vestitori ai răului şi ai nenorocirii! porunci el către bănăţenii lui Marcu. Dacă se împotriveşte vreunul, să fie străpuns pe loc!</p>
                  <p rend="justify">Mihai şi băieţii lui se repeziră cei dintâi să-i împresoare pe turci, care auziseră şi ei pentru prima oară de ce fuseseră trimişi în Bogdania. De mirare nici nu cutezară să nu se lase cetluiţi.</p>
                  <p rend="justify">—  Aiastă mişălie cere răzbunare, măria-ta, zise răstit vel-vornicul Bucioc pe româneşte, anume, ca să poată fi tălmăcit păgânilor. Teamă mi-e ca, dacă va afla norodul, nu cumva să se repeadă asupra neguţătorilor turci din Iaşi, şi chiar din toată ţara!</p>
                  <p rend="justify">—  Năprasnică e furia prostimii, vel-vornice, dar nu ne stă în putinţă s-o preîntâmpinăm, răspunse voievodul privind cerul cu smerenie.</p>
                  <p rend="justify">Puţini dintre cei de faţă ştiau că erau vorbe meşteşugite anume ca să poată pleca Bucioc, spre a începe măcelul osmanlâilor din Iaşi. El, chipurile, se zorea ca să împiedice mulţimea să facă asemenea „fărădelegi”, şi nu ca să-i îndemne la omor pe târgoveţi. Dar până în seară, când Vodă porunci înapoierea, zăbovind anume la Tutora, întregul târg fu pistrelat de sângele necredincioşilor, în afara lefegiilor domneşti şi a mumbaşirului, aflat undeva în tovărăşia vel-vistiernicului, la adăpost. Cei dintâi se aflau închişi în ortă şi nu cutezau a trece de răitarii de pază, iar celălalt încălca învăţăturile Coranului împărtăşindu-se din belşug cu nişte cotnărel de la moşia din Hârlău a dregătorului Coci Lupu.</p>
                  <p rend="justify">Abia a doua zi, mahmur fiind, mumbaşirul s-a înfăţişat domnitorului, dar după ce aflase câte ceva despre cele întâmplate. Deşi era înconjurat de douăzeci de ieniceri, se cam înfricoşase, socotind că-i venise şi lui rândul. Cel mai mult s-a temut de blândeţea glasului domnesc:</p>
                  <p rend="justify">—  Iacă, efendi, astea sunt faptele şi judecă domnia-ta dacă am vreo vină în toate acestea! Norodul s-a mâniat aflând despre mârşăvia lui Iskender-paşa, în vreme ce eu mă aflam departe, pe malul Prutului, spre a scăpa de furia oştenilor domniei pe trimişii paşei. Se-nţelege că nu pot crede că aceia vor fi fost trimişi de către însuşi măritul sadrazam, Alah să-l ţină zile îndelungate în fericire deplină!</p>
                  <p rend="justify">Mumbaşirul rămase gânditor, ştiind că de multe ori vijelia se dezlănţuie după o linişte amăgitoare. De fapt voievodul nici nu-i dădu răgaz să răspundă, fiindcă urmă:</p>
                  <p rend="justify">—  În ce mă priveşte, rob şi supus nevrednic al măritului padişah, mă jur pe sufletul meu că am inima curată faţă de această ţară, după cum am făgăduit. Pentru asta am şi poruncit ca întreg haraciul de patruzeci de mii de galbeni, ce se cuvine stăpânului nostru, să-ţi fie dat pe seamă, să-l duci haznalei împărăteşti.</p>
                  <p rend="justify">Sărmanului turc parcă nu-i venea a crede, dar în cele din urmă răsuflă uşurat. Ba chiar îi dădu dreptate beyului să fie mânios după cele întâmplate. Unde mai pui că nici nu el a fost acela care să fi poruncit măcelul musulmanilor, ci prostimea târgului o făcuse în lipsa voievodului. Iar când pe lângă guruşii cuveniţi haraciului s-a mai trezit şi cu douăzeci de pungi, blănuri şi stofe de mare preţ, pentru sufletul său, slujitorul împărătesc dădu întru totul vina pe nechibzuitul serasker şi se arătă fără nici o rezervă de partea năpăstuitului bey.</p>
                  <p rend="justify">În răstimp fură chemaţi în ograda palatului toţi lefegiii turci din slujba domnească, în frunte cu Ismail-aga. Aţâţaţi de acesta, erau cu toţii înarmaţi până-n dinţi şi hotărâţi să-şi vândă scump pielea, de se va ivi prilejul de încăierare. Cu toţii să fi fost cam la vreo două sute de oşteni, greu de doborât, mai ales după ce aflaseră de soarta celor din târg.</p>
                  <p rend="justify">Însoţit de trimisul sultanului, care acuma era câştigat de partea lui, Vodă ieşi împreună cu întreg divanul şi, aşezându-se într-un jilţ adus anume afară, le cuvântă astfel:</p>
                  <p rend="justify">—  Viteji ostaşi, credincioşi slujitori ai domniei mele, inima mea se bucură la vederea voastră. Mârşăvia şi viclenia vrut-au să învrăjbească pe preastrălucitul nostru padişah Osman-khan, Alah să-l ţie în vecii vecilor, asupra domniei mele, nevrednicul său rob. Ascuta-veţi cartea ce a dus la vărsarea unui sânge nevinovat şi de care mă căiesc în faţa voastră, că n-am avut ştire şi nici n-am apucat să ajung aici la vreme.</p>
                  <p rend="justify">Murmure de ameninţare se auziră printre oşteni, care erau totuşi descumpăniţi văzându-l pe trimisul Porţii alături de bey. Domnitorul aruncă o privire întrebătoare către Marcu, iar acesta încuviinţă din cap. Poruncise ca toţi lefegiii creştini să împresoare curtea domnească pe dinafară şi, de va fi fost cu trebuinţă, s-ar fi năpustit asupra răzvrătiţilor turci. Până una-alta, încercă să-i îmbrobodească vorbindu-le frumos, ca şi cum nici n-ar fi băgat în seamă nemulţumirea lor.</p>
                  <p rend="justify">—  Las în seama voastră, vitejilor, de a hotărî care este adevărul şi cine se face vinovat. După cum ştie şi cinstitul mumbaşir, aici de faţă, am dat haraciul cuvenit stăpânului până-ntr-un ban, iar pentru voi am dat poruncă să vă fie plătite lefuri îndoite, căci sunt mulţumit cu slujba ce aţi făcut-o domniei…</p>
                  <p rend="justify">De astă-dată în locul murmurelor se auziră aclamaţii de bucurie, vorbele voievodului ştergând ca prin farmec toată furia de pe feţele lor, care se luminară a voie-bună.</p>
                  <p rend="justify">Vodă le făcu semn cu mâinile să se potolească, şi când se făcu iarăşi linişte îşi urmă vorba:</p>
                  <p rend="justify">—  Mă rog însă de voi, neînfricaţilor, să însoţiţi aceşti bani până-n Islâmbol, căci teamă îmi este ca pe drum răuvoitorul să nu-i prade şi să arunce iarăşi vina asupra mea. Pentru astă nouă slujbă veţi căpăta de asemenea plată, şi încă ceva pe deasupra, numai să ajungă cu bine tot bănetul în haznaua împărătească.</p>
                  <p rend="justify">Să fi vrut să mai spună ceva, n-ar fi fost cu putinţă, căci neîncrederea de mai înainte se prefăcu într-un vacaram de bucurie, iar după ce le-a mai fost citită şi scrisoarea cu pricina, Gaşpar-vodă nu se mai îndoia de prietenia şi credinţa lor.</p>
                  <p rend="justify">—  Viteji ai vitejilor! spuse iar voievodul, făcând semn cu mâna spre a potoli larma şi a se face auzit. Hotărâţi voi pedeapsa pentru trădători. Iacă, însuşi dumnealui, mumbaşirul, să-şi dea părerea ce i se cuvine căpeteniei voastre care v-a amăgit, dar se va face pe voia voastră. Care să-i fie răsplata, pentru fapta sa?</p>
                  <p rend="justify">—  Moartea! Moartea! fu răspunsul în cor al oştenilor.</p>
                  <p rend="justify">—  Dar pentru iskimne-ceauş şi oştenii lui?</p>
                  <p rend="justify">— Moartea! se auzi din nou.</p>
                  <p rend="justify">—  Vă mulţumesc din suflet, cinstiţi oşteni, dar nu se cade ca eu să vărs sângele dreptcredincioşilor musulmani, măcar că asta vă este voia!</p>
                  <p rend="justify">A  fost mai mult decât un îndemn, căci s-au năpustit asupra nefericitului Ismail-aga, care luat pe neaşteptate nici nu s-a mai putut împotrivi şi fu gâtuit pe loc. O dată faptul împlinit, domnitorul zâmbi mulţumit şi făcu din nou semn cu mâna că pofteşte a vorbi:</p>
                  <p rend="justify">—  Nevinovat sunt de moartea acestui agă, pe care voi l-aţi judecat şi osândit pe dreptate. Însă mă rog de voi, şoimilor, să cruţaţi viaţa oştenilor ce au venit cu scrisoare aducătoare de moarte şi pe iskimne-ceauş aşijderea, căci ei n-au făcut decât să se supună poruncii stăpânului lor.</p>
                  <p rend="justify">Alte urale şi strigăte de bucurie îl lămuriră pe deplin pe domnitor că niciunul dintre oştenii aceştia nu aveau să-l vorbească vreodată de rău. Făcu apoi pe întristatul şi adăugă oftând:</p>
                  <p rend="justify">—  Rău îmi pare că trebuie a ne despărţi vremelnic, dar nu mă pot încrede în altcineva pentru paza banilor. Când voi avea nevoie de voi, să vă întoarceţi, vulturilor, şi să veniţi din nou în slujba domniei mele!</p>
                  <p rend="justify">Din pricina strigătelor de bucurie, cu greu se făcu înţeles de către mumbaşirul de lângă el, răcnindu-i la ureche:</p>
                  <p rend="justify">—  Rogu-te, efendi, a spune strălucitului nostru stăpân că oricând îmi va porunci capul sunt gata a mă înfăţişa eu însumi…</p>
                  <p rend="justify">—  Fii pe pace, beyule, că aşa după cum am văzut cu ochii mei, rob mai cu credinţă decât domnia-ta nu are toată împărăţia. Pretutindeni am să spun ce s-a petrecut cu adevărat. Să n-ai grijă!</p>
                  <p rend="justify">După ce zarva din ograda palatului s-a mai potolit, oştenii se aşezară pe şiruri ca să-şi capete banii făgăduiţi, căci vel-vistiernicul Coci Lupu era pregătit din vreme, cu slujitorii lui. Nemaifiind nici o primejdie, Marcu porunci despresurarea curţii domneşti, după care se întoarse lângă voievod:</p>
                  <p rend="justify">—  Rogu-te, măria-ta, să nu-ţi fie cu mânie, dar desluşeşte-mă şi pe mine, că n-am priceput nimic. Pentru ce nu i-am nimicit pe aceşti păgâni, de vreme ce vor fi tot atâtea săbii de înfruntat în viitor? La ce bun toate acestea, ba şi risipa de bani?</p>
                  <p rend="justify">—  Eheei, Marcule, zâmbi Vodă. Aceşti oameni nicicând nu vor mai lupta împotriva domniei mele. E drept că am stricat ceva parale pe ei, mai ales cu haraciul, dar nu de pomană. Am dat eu patruzeci de mii de galbeni, dar l-am lipsit pe Iskender-paşa de cel puţin tot atâţia oşteni. Aceştia pe care-i vezi în faţa noastră au să fie cei mai înfocaţi apărători ai mei la Poartă.</p>
                  <p rend="justify">— Dar gândeam, doamne, că nu vei mai da socoteală turcului, decât cu spada…</p>
                  <p rend="justify">—  Am şi început! Cămătarii de aici din târg, cărora trebuia să le plătesc lăcomia, au căpătat cu vârf şi îndesat. Grecii şi armenii, cu toată seminţia lor cămătărească, au pierit şi ei o dată cu osmanlâii. Astfel pot să răsuflu, şi pentru aceea am îngăduit plata haraciului. Voi avea de acum un răgaz preţios.</p>
                  <p rend="justify">— Cum?!</p>
                  <p rend="justify">—  Singurul care mi se va împotrivi rămâne Iskender-paşa cu puţina lui oştire, căci Poarta va întârzia să dea crezare pârilor lui împotriva domniei mele. Când se va dezvălui adevărul, are să fie prea târziu pentru ei.</p>
                  <p rend="justify">— Ahaaa!</p>
                  <p rend="justify">—  Ai priceput? Plătind două sute de oameni, am câştigat câteva mii, care nu vor lupta împotriva noastră, iar cu sprijin leşesc îl spulber pe Iskander şi-l arunc în Dunăre, mai înainte chiar ca el să poată să-şi dea seama ce s-a petrecut. De astă-dată ne îndreptăm privirea şi credinţa spre Lehia, căci singuri încă nu putem a face mare lucru.</p>
                  <p rend="justify">— Să fi chemat oastea cea mare, măria-ta!</p>
                  <p rend="justify">—  Prea devreme! De ea avea-voi trebuinţă abia după ce dobândesc stăpânirea Transilvaniei şi a Munteniei, căci cu toţii să înfăptuim acea minunată ţară, despre care ţi-am vorbit încă de când ne-am cunoscut.</p>
                  <p rend="justify">—  Şi la care visăm cu toţii, rugându-l pe Dumnezeu să te ajute!</p>
                  <p rend="justify">—  Dar şi voi trebuie să puneţi umărul. Toţi cei de un neam! Şi mai apoi Zolkiewski, adăugă voievodul bătându-l pe umăr cu prietenie, cum făcea în trecut. Să ne gătim de drum. Ne adăpostim la Hotin, de unde ne vom năpusti asupra corbilor prădalnici ce s-or abate asupra noastră. Este marea noastră nădejde şi singurul prilej să-i izgonim pe turci din ţară, începând cu Moldova.</p>
                  <p rend="justify">În mai puţin de o săptămână erau cu toţii la Hotin, în afara câtorva lefegii de sub porunca lui ser Marine Resti, rămaşi să păzească cetatea de scaun. Începea lupta pe viaţă şi pe moarte! În astă vreme locuitorii de prin părţile de miazăzi ale ţării începuseră băjenia, căci ei încă nu aflaseră, ori nu pricepusără prea bine, ce voia acest venetic aşezat de turci în scaun şi acuma răzvrătit împotriva lor.</p>
               </div>
               <div type="div3">
                  <head>NUNTĂ CU PERIPEŢII.</head>
                  <p rend="justify">Cu multă părere de rău se întorcea acasă tânărul boier Hrizea sin Dumitreşco ot Bogdanei, după o goană zadarnică pe urmele tătarilor. Era mare zăpuşeală, dar atât Hrizea cât şi cei vreo douăzeci de flăcăi care-l urmaseră aveau numai cămaşa pe ei, neapucând să se mai îmbrace altcum. Abia prinseseră să înşface săbiile şi, aruncându-se în spinarea cailor pe deşălate, au pornit-o val-vârtej să-i ajungă pe păgâni.</p>
                  <p rend="justify">Vestea le-o aduse un ţăran scăpat ca prin minune din pârjolul conacului şi moşiei boierului Cârstea de la Cornăţeni, megieşul lor. Cum bietul om era însângerat şi plin de sudoare, crezură că încă mai era hăituit de tâlharii câmpiilor, dar se înşelaseră, căci tătarii, după ce jefuiseră şi dăduseră foc pretutindeni în calea lor, apucaseră drumul către casă, târând robii şi prada cu ei.</p>
                  <p rend="justify">— Da’ cu boierul ce s-a întâmplat? întrebă Hrizea.</p>
                  <p rend="justify">—  Răpus de săgeţi… zace şi acum în curtea conacului.</p>
                  <p rend="justify">—  Şi jupâniţa?</p>
                  <p rend="justify">—  Roabă, conaşule! Dacă a mai scăpat cu zile, o trag cu laţul după vreo căruţă, cum li-i obiceiul.</p>
                  <p rend="justify">Hrizea îşi săltă capul şi aruncă o privire asupra flăcăilor ce se aflau în preajma lui. Tocmai făcuseră muştru în mânuirea spadei. Erau cu toţi leoarcă de năduşeală, dar flăcări de ură le sclipea în ochi.</p>
                  <p rend="justify">—  Nu-i vreme de pierdut! le strigă el. Pe cai! Luându-i pe neaşteptate îi dovedim, oricât de mulţi or fi.</p>
                  <p rend="justify">—  Cam câţi să fi fost? îl iscodi un flăcău pe ţăranul fugar.</p>
                  <p rend="justify">—  Socoti-vom leşurile după luptă! se oţărî Hrizea. Haideţi!</p>
                  <p rend="justify">Ceata flăcăilor se pierdu curând într-un nor de colb ridicat pe drumul Cornăţenilor. Soarele ardea nemilos şi nici o pată nu se arăta pe întreaga albăstrime a cerului, iar holdele dăduseră de mult în pârgă. Vreme numai bună pentru cules, ceea ce şi făcuseră tătarii dobrogeni, mai înainte de a se duce la bătaie în Moldova, unde îi chemase Iskender-paşa în acea vară a văleatului 7128 de la facerea lumii. Asemenea fapte erau pe placul marelui serasker, cu toate că-i socotea şi pe locuitorii valahi drept supuşi ai lui, dar era firesc în mintea lui ca dreptcredincioşii musulmani să-şi agonisească pradă de la ghiauri. Aceasta însă era cu putinţă numai când domnia de acolo era mai nevolnică, aşa cum se întâmplase şi acuma.</p>
                  <p rend="justify">Se strecuraseră pe furiş până în preajma muntelui şi abia la întoarcere începuseră jaful, dând în calea lor şi peste moşia boierului Cârstea. Nu avuseseră teamă de mânia domnească, fiindcă stăpânul ţării tocmai se mazilise şi Radu-vodă Mihnea, noul voievod, încă nu sosise de la Istanbul. Socoteală osebit de bună şi prada a fost îmbelşugată, căci oamenii nu se aşteptau să-i calce tătarii.</p>
                  <p rend="justify">Chiar şi dumnealui slugerul Cârstea se afla tras la umbră de dogoarea soarelui, când auzise larma şi strigătele de groază tocmai în curtea lui. Ieşi în cerdac spre a vedea ce se petrece, dar fu străpuns de o săgeată în coşul pieptului şi se prăvăli pe trepte. Fiică-sa, Frăsina, o codană cam de vreo şaptesprezece ani, dete un ţipăt de spaimă şi se repezi lângă trupul tatălui doborât, când simţi arcanul învăluind-o ca un şarpe şi tătarul care-l aruncase rânji mulţumit trăgând-o prin ţărână spre el.</p>
                  <p rend="justify">Cam atâtea putuse afla Hrizea la curtea boierului ucis, unde începuse a se ivi câte o slugă scăpată şi ea ca prin minune. Aflând că Frăsina încă mai era în viaţă nu se mai gândi la nimic altceva, ci se aruncă pe dată în urmărirea ei, semnele fiind lesne de găsit datorită fumului ce se mai ridica prin satele arse.</p>
                  <p rend="justify">De la o vreme flăcăii începură a simţi osteneala şi mai cu seamă cumplita sete, aşa că nu puteau merge mai departe. Drept care Hrizea socoti să scurteze drumul spre a-i întâlni pe tâlhari la vadul Dunării, dar n-avură noroc, fiindcă aceştia apucaseră să treacă apa în Dobrogea. Oricum, aşa frânţi de sete şi oboseală, cu greu ar fi putut înfrunta trâmba de peste o sută de călăreţi tătari.</p>
                  <p rend="justify">Tânărul boier hotărî popas chiar pe mal, apoi adormiră sub cerul înstelat şi în zori apucară calea întoarsă mâhniţi şi ruşinaţi că nu izbutiseră nici barem să-i ajungă pe hoţi.</p>
                  <p rend="justify">— Ce să facem, boier Hrizeo? îl mângâie un flăcău. Asta i-a fost soarta! Noi nu putem cârti.</p>
                  <p rend="justify">Cu toţii ştiau că jupâniţă Frăsina urma să fie mireasa tinerei lor căpetenii, chiar în acea toamnă, dar iată cum necazul îi schimbase viaţa pe neaşteptate.</p>
                  <p rend="justify">—  Câinii! scrâşni Hrizea. De ce nu sunt eu domnul acestei ţări, că i-aş învăţa minte!</p>
                  <p rend="justify">—  Am auzit că ticăloşii se vor bate cu domnul Moldovei, spuse un altul. Se vede că au venit să-şi ia merindea.</p>
                  <p rend="justify">—  Ce-ar fi să ne ducem şi noi acolo?!</p>
                  <p rend="justify">—  S-ar încinge o „horă mare”…</p>
                  <p rend="justify">— Să mergem! Să mergem! se auziră mai multe glasuri.</p>
                  <p rend="justify">—  Deocamdată ne întoarcem pe unde au pârjolit nemernicii, porunci Hrizea ca şi cum nu le-ar fi auzit spusele. Pe urmă vom mai vedea!</p>
                  <p rend="justify">Deşi însetaţi şi flămânzi, de astă-dată nu se mai zoriră ca la venire, ci o lăsară domol, la pasul calului. Locurile erau pustii şi încă mai fumega pe ici, pe colo, iar prin văzduh stolurile de corbi croncăneau, vestind câte un ospăţ cu hoiturile ce le găseau din belşug. Prin alte părţi se strânseseră puzderie peste câte un stârv şi nici nu catadicseau să se ridice la trecerea călăreţilor. O duhoare dulceagă de putreziciune se răspândise pretutindeni, dar uneori devenea atât de nesuferită încât bieţii oameni se vedeau siliţi să-şi astupe nările, aşa că Hrizea încuviinţă să meargă pe malul celălalt al Ialomiţei. Nădăjduiau că vor găsi în cale şi ceva aşezări rămase întregi, căci tâlharii păreau să se fi ţinut de o singură parte a apei. Oricum, străbătură hotare întregi până când începură a se zări cele dintâi semne de viaţă, primii snopi de grâu.</p>
                  <p rend="justify">De bine, de rău, prinseră a ronţăi la spice, asemenea guzganilor sau popândăilor, potolindu-şi oarecum foamea. „Ospăţul” i-a făcut să mai zăbovească, iar întrucât dăduse în amurg şi văzură că totul părea liniştit împrejur, Hrizea hotărî să facă popas de noapte chiar acolo. Mai povestiră de una, de alta şi numai când se însera de-a binelea se puseră pe adunat snopi, spre a-şi face culcuş. Flăcăii se răspândiseră pe mirişte, când deodată se auzi vocea înspăimântată a unuia dintre ei:</p>
                  <p rend="justify">—  Săriţi, fraţilor! O dihanie, de n-o fi chiar ucigă-l toaca, arătă el spre o căpiţă.</p>
                  <p rend="justify">—  Unde? Unde-i? săriră vreo câţiva din apropiere, mai mult râzând de spaima tovarăşului lor. O fi vreo vulpe!</p>
                  <p rend="justify">—  Uite că mişcă ceva acolo! arătă unul cu degetul.</p>
                  <p rend="justify">Apoi li se păru că aud un scâncet de femeie, şi asta nu era a bine. De mici copii ştiau, din basme, că necuratul se arăta oamenilor fie sub formă de ied, fie de ţap, dar cel mai adesea luând chip de muiere.</p>
                  <p rend="justify">—  Satana! şopti unul îngrozit, şi fu îndeajuns pentru ca toţi să se tragă înapoi, făcându şi cruci cu nemiluita.</p>
                  <p rend="justify">—  Ce-i? Ce s-a întâmplat? ajunse şi Hrizea lângă ei.</p>
                  <p rend="justify">—  Dracul! arătă unul spre căpiţa cu pricina.</p>
                  <p rend="justify">—  Şi vă temeţi de el câtă vreme aveţi spada în mână? Ce mai aşteptaţi? Să-l străpungem, ori să-l fugărim!</p>
                  <p rend="justify">Cu toţii se uitară nedumeriţi la Hrizea, socotind că n-a înţeles ce i se spusese. Alţii însă căpătaseră cutezanţă şi dădură să facă un pas înainte, dar se opriră din nou, căci acum se auzea desluşit un scâncet de femeie.</p>
                  <p rend="justify">—  Mă, că fricoşi mai sunteţi! se răsti Hrizea nemulţumit. Trase spada şi se îndreptă spre căpiţă:</p>
                  <p rend="justify">—  Ieşi de-colo care eşti, că, de nu, te spintec ori dau foc la paie!</p>
                  <p rend="justify">—  Nu te apropia, neicuţă. Sunt eu, Frăsina! auzi deodată vocea fetei, şi abia atunci se înfricoşa, simţind un fior de gheaţă prin şira spinării.</p>
                  <p rend="justify">—  Doamne apără-mă! îşi făcu el cruce, trecându-şi arma în mâna cealaltă.</p>
                  <p rend="justify">—  A luat glasul jupâniţei, şopti unul mai slab de înger, care căzu în genunchi şi începu a bate mătănii.</p>
                  <p rend="justify">Câţiva o apucaseră la fugă peste câmp, fără a se mai uita înapoi, iar cei rămaşi se uitară prostiţi la căpiţă.</p>
                  <p rend="justify">Dar îndată plânsul conteni şi snopii începură a se da într-o parte, lăsând să se vadă obrazul şiroit de lacrimi ce curgeau din ochii mari şi negri ai Frăsinei. Nu mai încăpea nici o îndoială că era fata.</p>
                  <p rend="justify">—  Eu sunt, neicuţă Hrizeo!</p>
                  <p rend="justify">Tânărul îşi mai făcu o cruce şi, văzând că „vedenia” nu se topeşte, prinse curaj şi vru să se ducă spre ea.</p>
                  <p rend="justify">— Stai! Să nu te apropii! strigă fata înspăimântată.</p>
                  <p rend="justify">—  Dacă tu eşti cu adevărat, şi nu vreo nălucă, atunci fă-ţi cruce, ca să te cred!</p>
                  <p rend="justify">— Nu pot, se tângui ea.</p>
                  <p rend="justify">—  Ahaa! Satano! Să-i dăm foc, băieţi. Aduceţi un amnar, să ardem spurcăciunea, că asta nu-i Frăsina mea.</p>
                  <p rend="justify">—  Nuuu! se auzi vocea îngrozită a fetei. Neicuţă, jur pe sfânta cruce că eu sunt, numai că nu pot scoate mâinile să mă-nchin.</p>
                  <p rend="justify">—  Auzit-aţi? făcu unul. Ar crăpa pe loc, dacă şi-ar face sfântul semn izbăvitor.</p>
                  <p rend="justify">—  Pentru ce nu vrei să-ţi arăţi mâna? o întrebă Hrizea. Nu cumva ţi-i păroasă şi are ghiare de mâţă?</p>
                  <p rend="justify">—  N-am nimic pe mine…  sunt goală.</p>
                  <p rend="justify">Careva pufni în râs prosteşte, dar tânărul boier se încruntă la el, încât îi pieri râsul de pe faţă.</p>
                  <p rend="justify">—  Dacă nu eşti dracul, arată-ţi măcar piciorul, să vedem dacă ai copită sau eşti muiere, zise unul mai isteţ.</p>
                  <p rend="justify">Atunci la marginea de jos a căpiţei se ivi un picioruş, însângerat de drum şi plin de praf.</p>
                  <p rend="justify">—  Care te pricepi să deosebeşti pielea de drac de cea de femeie? întrebă un mucalit.</p>
                  <p rend="justify">—  La fel sunt! răspunse careva şi izbucniră cu toţii în râs, ba chiar şi Hrizea.</p>
                  <p rend="justify">—  Ar trebui să vedem mai bine, îşi dete cu părerea altul.</p>
                  <p rend="justify">—  Ba, o să mai vedeţi voi pe naiba! i-o reteză tânărul boier mai mult în şagă. Să vă întoarceţi pe dată cu spatele, căci nu mai încape îndoială că-i jupâniţa şi se sfieşte de noi.</p>
                  <p rend="justify">De voie, de nevoie, flăcăii îl ascultară, trăgând cu coada ochiului ce va face Hrizea. Acesta îşi scoase cămaşa şi ţinând capul într-o parte se apropie şi i-o strecură fetei, în căpiţă.</p>
                  <p rend="justify">—  Ia-o pe tine, că altceva nu am, iar dacă îţi mai trebuie, cer şi altele.</p>
                  <p rend="justify">Auzind despre ce era vorba, care mai de care se despuia ca să-i dea fetei să se îmbrace.</p>
                  <p rend="justify">—  Ho, că doar nu s-o înfăşa ca un copil mic! îi domoli Hrizea, bucuros de grija ce i-o purtau flăcăii.</p>
                  <p rend="justify">—  Gata? întrebă el după o vreme şi inima îi zvâcnea de îndoială, căci încă mai avea ghimpele în ea. „Dacă totuşi nu-i Frăsina?”</p>
                  <p rend="justify">Diavolul folosea tot felul de vicleşuguri când voia să piardă pe cineva, iar cum îl ştia pe el ce durere suferise, să nu fi luat înfăţişarea fetei, ca să-l ademenească. Se gândi că atunci când o va strânge în braţe avea să-i facă pe spinarea semnul crucii, şi negreşit s-ar fi prefăcut în pulbere, dacă era necuratul.</p>
                  <p rend="justify">Jupâniţa se ivi în cele din urmă, având paie şi spice în plete şi înfăşurată în cămăşile flăcăilor. De-abia acuma ar fi putut să-i bage în sperieţi, aducând mai curând a strigoi decât a făptură omenească. Hrizea însă se repezi la ea şi o îmbrăţişa cu sete, uitând a mai face semnul sfânt. Dădu s-o sărute, dar Frăsina îl opri, făcându-se ca para focului:</p>
                  <p rend="justify">—  Ba, neicuţă! Nu-i frumos, de faţă cu toată lumea.</p>
                  <p rend="justify">—  Acum bag mâna în foc că tu eşti, fiindcă nici dracul nu s-ar ruşina atâta ca tine. Puicuţa mea, trăieşti?</p>
                  <p rend="justify">Şi fără să mai ţină seama de împotrivirea fetei o acoperi de sărutări, după care o aşeză uşurel pe un aşternut din snopi, spre a se odihni peste noapte.</p>
                  <p rend="justify">—  Muream şi eu fără de tine, o mângâie tânărul pe obraz. Ce fericire că ai scăpat teafără!</p>
                  <p rend="justify">—  Dar bietul tăicuţa… suspină ea şi-i dădură lacrimile. Nici de frate-meu şi nici de măicuţa nu mai am ştire, căci au rămas la tătari.</p>
                  <p rend="justify">—  Am să-i caut şi am să-i răscumpăr, făgădui Hrizea. Să ştiu de bine că-mi vând toată averea, ţi-i scot din robie, numai tu să fii mulţumită. Pe jupân Cârstea…  l-om îngropa creştineşte şi-ţi jur că am să-l răzbun. Hai, nu mai fi întristată. Mai bine povesteşte-ne cum s-a întâmplat nenorocirea şi cum de ai izbutit să fugi.</p>
                  <p rend="justify">—  Apăi, cum să fie? începu ea cu glas domol. Bănuiesc să fi aflat ce s-a petrecut la curte şi cum l-au răpus pe tata?</p>
                  <p rend="justify">Hrizea încuviinţă din cap.</p>
                  <p rend="justify">—  Eu am căzut în arcan şi tătarul m-a legat laolaltă cu ceilalţi prinşi, bărbaţi, femei, copii, în urma unei căruţe. Merserăm noi aşa, ca vitele, până ce ne pomenirăm opriţi în vatra unui sat pârjolit şi atunci tătarul veni spre mine, îmi apucă pletele şi mă sili să-mi întorc faţa către un mârzac de-al lor, care era călare şi se rânjea privindu-mă.</p>
                  <p rend="justify">—  Nemernicul! scrâşni Hrizea. Dacă dau peste el îl sfârtec bucăţele.</p>
                  <p rend="justify">—  N-ai să mai poţi, neicuţă, zâmbi fata, după care îşi depănă povestea mai departe. Când s-a înserat, tătarul m-a târât la o altă căruţă, unde era mârzacul, care-i întinse o pungă cu bani.</p>
                  <p rend="justify">— Te-a cumpărat.</p>
                  <p rend="justify">—  Întocmai, dar nu ştia el pe ce dăduse banii.</p>
                  <p rend="justify">—  Nu cumva a căutat să…</p>
                  <p rend="justify">—  Stai să vezi! Mai întâi a sfâşiat totul de pe mine, lăsându-mă aşa cum mă găsirăţi voi, şi mă izbi de pământ. Norocul fu că, dezbrăcându-se, hangerul lui se nimeri drept lângă mâna mea, iar când dete să mă îmbrăţişeze i l-am înfipt în gâtlej. Nici nu credeam să fie atât de ascuţit, fiindcă mai că i-am retezat grumazul.</p>
                  <p rend="justify">—  Dăduşi cu sete…  Dar bine făcuşi! încuviinţă Hrizea.</p>
                  <p rend="justify">—  Mai mult de spaimă am făcut ce-am făcut, dar se cheamă moarte de om şi-i păcat, neicuţă.</p>
                  <p rend="justify">— Lifta păgână nu-i făptura lui Dumnezeu, sări unul.</p>
                  <p rend="justify">—  Ucigându-l ai făcut o faptă bună, plăcută celui de sus, o încredinţa altul.</p>
                  <p rend="justify">—  Aşa o fi! răspunse cam descumpănită Frăsina. Tânărul boier îi dădu răgaz să mai răsufle, dar după câteva clipe de tăcere o întrebă iarăşi:</p>
                  <p rend="justify">—  Cum de n-au sărit şi ceilalţi tătari, când au dat de leş?!</p>
                  <p rend="justify">—  Asta nu mai pot şti, fiindcă, aşa cum eram, goală şi mânjită de sângele spurcatului, am rupt-o la fugă în noapte şi am alergat încotro am văzut cu ochii. Nu m-am oprit decât când am căzut într-o băltoacă şi atunci am încercat a mă mai spăla cât de cât, după care, răcorită şi cu puteri noi, am zbughit-o mai departe. Spre ziuă ajunsei printre căpiţele astea şi, cum nu mai puteam umbla despuiată, m-am adăpostit într-una din ele şi aşa dădurăţi voi peste mine.</p>
                  <p rend="justify">—  Sărăcuţa de tine! o mângâie iar Hrizea înduioşat. Şi noi, proştii, cât pe ce să te pârjolim de spaimă. Ţi-o fi şi foame, dar nu avem nimic altceva decât spice de grâu. Iartă-mă că am fost aşa de nătâng.</p>
                  <p rend="justify">Curând unul câte unul căzură frânţi de nesomn, iar când s-au deşteptat cei dintâi undeva în depărtare se auzeau cocoşii, ceea ce însemna că mai erau sate rămase neatinse de jaful tătăresc.</p>
                  <p rend="justify">În timpul somnului fata se mai răsucise, lăsând să-i scape la iveală un sân frumos şi rotund, ca un măr pârguit. Zărindu-l, printre gene, tânărul Hrizea tresări. Prinse cu grijă marginea unei cămăşi şi îl acoperi de parcă s-ar fi temut să nu-l atingă, apoi se aplecă asupra ei şi-i sărută pleoapele.</p>
                  <p rend="justify">—  Rău îmi pare că te trezesc, îi şopti el drăgăstos, dar va trebui s-o pornim la drum cât mai pe răcoare şi mai avem o postată zdravănă până la Bogdanei.</p>
                  <p rend="justify">—  Nu la Cornăţeni?! se miră fata, încă buimăcită.</p>
                  <p rend="justify">—  Din păcate acolo n-a mai rămas decât spuza de pe vatră, aşa că o vreme vei sta cu noi. Şi de ce să nu chemăm şi un popă, ca să rămânem împreună pe vecie?</p>
                  <p rend="justify">Frăsina se ruşină şi nu răspunse. Nunta lor fusese hotărâtă, dar până atunci nu se cuvenea să locuiască sub acelaşi acoperiş. Apoi nici nu se cădea să nuntească mai înainte de a trece anul de la înmormântarea tatălui său. Tânărul îi dădu dreptate, cu toată ciuda că trebuia să mai aştepte un an, dar îi adăugă:</p>
                  <p rend="justify">—  Oricum vei fi silită să rămâi la mine, căci tu nu mai ai unde să te adăposteşti. Pentru ce să stai printre străini, şi nu la viitoarea ta gospodărie? Lasă lumea să zică ce-o vrea!</p>
                  <p rend="justify">Aşa crezuse Hrizea, mai cu seamă după ce-l îngropară pe jupân Cârstea şi când nu se mai află nici o veste despre mama şi fratele fetei, căzuţi în robia tătărească. Iată însă că pe la Sâmedru veni pitarul Sava Cuştireanul, frate cu mama Frăsinei, care scosese carte de la divan că se făcuse epitropul fetei.</p>
                  <p rend="justify">Asta nu i-a pus pe gânduri şi unchiul a fost primit cu toată cinstea la conacul din Bogdanei, dar curând îşi dădură seama că era un bătrân hapsân şi lacom de avere, cu care nu te puteai înţelege. Îşi dădu gândurile pe faţă, spunând că are şi el un flăcău, cam tomnatec, şi că nu i-ar displace nepoata ca noră, mai cu seamă că în acest fel ar fi strâns laolaltă şi Cornăţenii şi celelalte trupuri de moşie, rămânând tot în familie.</p>
                  <p rend="justify">Vorbele bătrânului căzură ca un trăsnet, tocmai când se aflau cu toţii la un ospăţ dat în cinstea lui şi musafirul golise mai multe pocale cu vin.</p>
                  <p rend="justify">— Dar eu trebuie să mă mărit cu Hrizea, unchiule, se împotrivi Frăsina. Lui i-am fost sortită de răposatul taica.</p>
                  <p rend="justify">—  Eheei! Asta a fost, dar de acuma eu ţi-s tată! Eu hotărăsc pentru tine.</p>
                  <p rend="justify">Lui Hrizea îi venea să-l azvârle în ogradă şi să asmută câinii asupra ghiujului, dar maică-sa îl potoli.</p>
                  <p rend="justify">—  Are carte de la divanul domnesc, fiul mamii, şi nu-i bine să te pui cu stăpânirea.</p>
                  <p rend="justify">—  Dar cum e cu putinţă, mamă?! se înfierbântă el. Părinţii ei mi-au hărăzit-o mie şi chiar şi fata mă vrea. Ca să nu mai spun că eu am scăpat-o, mai mult moartă, când toţi o ştiau roabă la tătari.</p>
                  <p rend="justify">Îl duseră pe beţivan la culcare cât se putu de iute, căci de mai rămânea acolo, nu se ştie dacă nu şi-ar fi călcat pe inimă Hrizea şi l-ar fi pălit în moalele capului, cât îi era el de oaspete.</p>
                  <p rend="justify">Totuşi a doua zi pitarul Savu porunci să-i fie trasă carâta la scară şi îşi aburcă nepoata mai mult cu sila. Plângea sărmana, de-i sărea cămaşa de pe ea, în vreme ce unchi-său zise parcă batjocuritor:</p>
                  <p rend="justify">—  Apăi, rămâneţi cu sănătate, boieri dumneavoastră şi cinstite gazde, iar de nu vi-i cu supărare, pe primăvara ce vine vă poftesc la nuntă. Mare mulţămită pentru găzduire!</p>
                  <p rend="justify">—  Să nu te măriţi, Frăsino, auzi?! răcni deodată Hrizea. Am să vin eu să te scap! Te scap! Ai auzit?</p>
                  <p rend="justify">Se înţelege că-l auzise, dar nu-i putu răspunde fiindcă plânsul îi înecase glasul. O rază de lumină îi pătrunse însă în suflet când se gândi că Hrizea se ţinea întotdeauna de făgăduiala dată. Dar nu mai apucă să vadă cum tânărul se şi repezi în şaua calului, cu toată împotrivirea mamei.</p>
                  <p rend="justify">—  Trebuie s-o aduc înapoi, măicuţă, să ştiu de bine că voi fi nevoit să-i crap capul pitarului! îi strigase el în vijelia plecării.</p>
                  <p rend="justify">Dar norul de praf stârnit de roţile butcei era de acum departe şi tânărul îi ajunse din urmă chiar când cele două porţi mari de la conac i se închideau în nas. Să intre cu sila nici chip, mai ales că era de unul singur, aşa că rămase o vreme cu ochii înlăcrimaţi în faţa zăvorului ce-i tăia calea, apoi luă abătut drumul spre Târgovişte, căci la Bogdanei nu-l mai trăgea aţa.</p>
                  <p rend="justify">Se gândea să se înfăţişeze măriei-sale Radu-vodă Mihnea, cerşându-şi dreptatea, dar paşii îl duseră fără voia lui la casele boierului Filipescu, dumnealui fiindu-i şi ceva neam după tată. Ar fi poftit a se sfătui cu boierul cel tânăr, Pană, care era cu numai câţiva ani mai în vârstă decât el şi îi fusese bun prieten în copilărie.</p>
                  <p rend="justify">Fu primit cu înţelegere de către amândoi şi bătrânul, auzind despre ce era vorba, îi spuse zâmbind în barbă:</p>
                  <p rend="justify">— Las-o încolo, măi Hrizeo, că fete sunt cât lumea!</p>
                  <p rend="justify">— Dar Frăsina mea e una în toată suflarea omenească? protestă îndrăgostitul.</p>
                  <p rend="justify">—  Eheei! Tinereţe, tinereţe…  Am priceput cum vine socoteala.</p>
                  <p rend="justify">—  Trebuie să facem ceva, tată, se băgă şi Pană. Nu ne-om lăsa noi vărul la ananghie.</p>
                  <p rend="justify">— Bine, fiule, dar cum?</p>
                  <p rend="justify">—  Deocamdată să rămâie o vreme în casa noastră, până om vedea ce se poate face la divan, că doar lui îi fusese făgăduită fata şi toată lumea o ştie. Iar dacă nu izbutim… o furăm!</p>
                  <p rend="justify">Şi astfel prietenia de altădată fu înnodată din nou între cei doi tineri, Hrizea rămânând să ierneze la neamurile lui în Târgovişte, dar şi pe la moşia lor de la Filipeşti. Acolo mergeau împreună la vânătoare, iar când s-a aşternut zăpada peste coclauri s-au înapoiat în cetatea de scaun, unde aflaseră că se trăsese şi pitarul Sava cu feciorul şi nepoata.</p>
                  <p rend="justify">În răstimp, boierul Pană ajunsese şi la măria-sa. Acesta i-a cerut să facă proba cu martori ai răposatului, însă din nefericire nici un om din Cornăţeni nu mai era în viaţă. Îi părea rău voievodului, dar legea ţării trebuia ţinută şi voinţa epitropului era sfânta, după toate pravilele.</p>
                  <p rend="justify">—  De-aş fi eu domn, vere Pană, multe rânduieli aş mai schimba în ţara asta! scrâşni Hrizea când ieşi din palat.</p>
                  <p rend="justify">—  Lasă, nu te amărî, că mai avem cea de-a doua cale. După cum ştii, eu am fost în casa pitarului, ba am izbutit chiar să-i strecor Frăsinei vreo două vorbe şi ea a încuviinţat totul.</p>
                  <p rend="justify">— Ai făcut tu asta?!</p>
                  <p rend="justify">—  Vezi-bine! Ghiujul nu mă poate bănui, iar tontălăul de fiu-său mai că s-ar bucura să îmbătrânească burlac, fiindcă Frăsina îl sperie în fel şi chip.</p>
                  <p rend="justify">—  Poate îl tragem şi pe el de partea noastră…</p>
                  <p rend="justify">—  De, ştiu eu? E cam încurcat cu o târfă de prin Stambul ce-şi face veacul aici, în Târgovişte, ba gurile rele mai spun că pruncul ce-l are turcoaica ar fi al lui şi asta îl cam scoate din sărite pe taică-său, aşa că-l ţine din scurt.</p>
                  <p rend="justify">Spusele boierului Pană Filipescu erau adevărate şi pitarul ştia despre toate umbletele fiului său. De aceea îi dădea zor cu pregătirile de nuntă, nevrând să mai ţină seama de anul de doliu al miresei. Primăvara venise, iar a doua zi de lăsata secului bătrânul îşi pofti odrasla ca să limpezească lucrurile.</p>
                  <p rend="justify">—  Ce s-a întâmplat? îl întrebă tânărul, frecându-şi ochii urduroşi de somn.</p>
                  <p rend="justify">—  Iacă, te poftii spre a-ţi spune să-ţi bagi minţile-n cap, că nu mai ai mult şi devii şi tu om în rând cu lumea.</p>
                  <p rend="justify">—  Da’ ce? Aşa nu-s?</p>
                  <p rend="justify">—  Vezi-bine că nu! Te ţii cu nepricopsita aia de turcoaică, ptiu, bătu-o-ar crucea!</p>
                  <p rend="justify">—  Mai întâi că-i creştină botezată, şi mai apoi să ştii că-i grecoaică şi eu n-am treabă ce zic alţii.</p>
                  <p rend="justify">—  Vuieşte târgu! Eu îţi aduc mireasă curată, frumoasă, bogată şi de neam, iar tu umbli teleleu cu haimanalele, ţinându-te de chiolhanuri pe la destrăbălată aia.</p>
                  <p rend="justify">—  Tăicuţă dragă, îţi spusei doar că nu-s de însurat…</p>
                  <p rend="justify">—  Auzi-colo, neobrăzatul! Nici nu mai ţin minte de când a trecut peste cele treizeci de primăveri şi el tot holtei tânăr se ţine. Ai ajuns de râsul mahalalei!</p>
                  <p rend="justify">— Nu-mi pasă!</p>
                  <p rend="justify">—  Ba să-ţi pese, fiule, că dacă nu asculţi n-ai să mai capeţi un ban. Te voi dezmoşteni, să ştii asta.</p>
                  <p rend="justify">Auzind ameninţarea, Mitrea o lăsă mai moale. Se ţinuse băţos o vreme, fiindcă aşa îl povăţuise ţiitoarea lui, dar văzând că-l înfuriase rău pe bătrân încercă şi cu binişorul, îndulcindu-şi vocea:</p>
                  <p rend="justify">—  Tăicuţă, lasă barem să se împlinească anul de la moartea socrilor mei şi pe urmă om nunti, după cum ţi-a fi voia. Zău aşa! Putem fi de râsul lumii dacă nu păstrăm datina…</p>
                  <p rend="justify">—  Dragul tatii, una e să te râdă de prost şi alta de necaz şi ciudă pe tine că ai nimerit-o bine. Fata asta, care-i şi mai îndărătnică decât tine, este în stare să fugă într-o bună zi şi să se tăvălească în cea dintâi căpiţă de fân întâlnită în cale cu feciorul lui Dumitraşco, numai să ne dea cinstea pe ruşine. Cât crezi că o mai pot ţine? Mi se face inima cât un purice, dacă n-o zăresc o vreme.</p>
                  <p rend="justify">—  Bine, tăicuţă, îţi voi face voia, dar după duminica Tomii, că am intrat în postu-mare şi-i păcat să facem nuntă. Atunci n-oi zice ba, dar până o fi ziua aceea…  rogu-te mai dă-mi câţiva gologani, ca să am şi eu de cheltuială cu flăcăii.</p>
                  <p rend="justify">—  Ba s-o mai slăbeşti cu ei şi să mai stai şi pe acasă…</p>
                  <p rend="justify">—  Bine, bine! Fie cum ţi-i placul! Dacă pofteşti mă duc s-o pup pe Frăsina!</p>
                  <p rend="justify">—  De-ai avea mai multă minte, ai face şi tu ceva cu cap…  ridicându-i fustele, ca să nu mai am eu grijă să-i păzesc fetia.</p>
                  <p rend="justify">—  Ce atâta zor? După nuntă le-o ridica ea singură. Unde mai pui că acuma-i post, şi doar îţi spusei că-i păcat!</p>
                  <p rend="justify">—  Da’ la păgână nu mai eşti aşa smerit, ticălosule! se înfurie din nou bătrânul.</p>
                  <p rend="justify">—  Lasă, tăicuţă, că aşa voi face precum mă povăţuieşti, dar să ştii că n-am să te chem de martor. Adă banii şi dă-mi timp să fac şi eu ceva cumpărături ca s-o ademenesc, aşa că fii mai darnic.</p>
                  <p rend="justify">Au mai urmat şi alte certuri între tată şi fecior, din care mai întotdeauna Mitrea storcea câţiva bănişori, căci era risipitor pe măsura zgârceniei bătrânului.</p>
                  <p rend="justify">Într-o zi se duce la Frăsina în odaie şi-i dădu o basma de caşmir, pe care fata nu vru nicicum s-o primească, dar el îi zise:</p>
                  <p rend="justify">—  Draga mea verişoară, ai auzit şi tu că trebuie să-mi fii nevestică. Gândeşte-te că de nu vrei s-o primeşti, ca dar de la mine, mărinimosul meu tată nu-mi mai dă un sfanţ. Ai vrea tu să ai un soţ îndatorat prin vecini? Spune drept!</p>
                  <p rend="justify">—  Nu te vreau în nici un fel! îl repezi Frăsina. Am spus limpede că nu mă voi mărita decât cu Hrizea. Dacă nu mă lăsaţi, ori dau foc casei, ori îmi pun juvăţul de gât.</p>
                  <p rend="justify">—  Mă, că aprigă mai eşti, zâmbi Mitrea. Da’ pe mine mă întrebaşi dacă mi-i pe plac asemenea femeie dârză ca tine? Tu ştii foarte bine, fiindcă ţi-am spus, că mi-i dragă Lopi a mea, dar ce vrei să fac? Cât o mai trăi taică-meu, nu am nici un ban.</p>
                  <p rend="justify">Se opri o clipă, şi un gând şăgalnic îi dete prin minte:</p>
                  <p rend="justify">—  Iacă, îţi spun numai ţie, şi nu care cumva să mă dai de gol. Să ştii că eu îs şi cununat cu Lopi, că doar am un copil cu ea.</p>
                  <p rend="justify">Frăsinei îi venea să-i sară de gât la auzul unei astfel de veşti.</p>
                  <p rend="justify">— Ar fi bine să-i spunem unchiului, ca să…</p>
                  <p rend="justify">—  Doamne fereşte! Ce, eşti proastă? Pe mine m-ar dezmoşteni, iar ţie îţi găseşte el alt mire, că după Hrizea nu te dă nicicum.</p>
                  <p rend="justify">—  Păi, atunci ce-i de făcut? Nu cumva te însori şi cu mine, că doar nu eşti turc?</p>
                  <p rend="justify">—  Iată ce zic eu. Mai întâi, să primeşti acest dar şi să-mi mulţumeşti de faţă cu taica. Ba chiar poţi să mai ceri câte ceva, însă tot atunci şi nu pe urmă, că n-am de unde îţi da. Pricepi?</p>
                  <p rend="justify">—  Îhî! încuviinţă ea şi apucă năframa.</p>
                  <p rend="justify">—  Aşa da! Şi dacă eşti înţelegătoare şi te prefaci că mă vrei, eu îi dau ştire lui Hrizea să facă ce-o şti şi să te fure, chiar şi în ziua nunţii.</p>
                  <p rend="justify">—  Vere dragă! îi sări ea de gât şi-l sărută pe obraz.</p>
                  <p rend="justify">— Ce păcat că nu ne văzu taica, râse el.</p>
                  <p rend="justify">—  Am s-o fac şi în faţa lui.</p>
                  <p rend="justify">—  Ba nu, că m-oi îndrăgosti de tine şi de află grecoaica, mă opăreşte.</p>
                  <p rend="justify">— Bine! Te-oi lăsa în pace. Dar când dai de Hrizea?</p>
                  <p rend="justify">—  Ei, şi tu! Când l-oi găsi. Acu n-o fi foc de-i mai rămâne la noi o vreme, nu vezi că încă-i frig afară? Unde să te duci cu el, că acasă vă dă de urmă bătrânul.</p>
                  <p rend="justify">Tânărul Cuştireanu o sărută pe frunte şi Frăsina îşi zise în sine că văru-său nu era deloc tontălău, după cum îi mersese vestea. Legară astfel prietenie frăţească şi jurământ de într-ajutorare unul faţă de altul.</p>
                  <p rend="justify">Această schimbare a fetei umplu de zel inima pitarului. Cu toate că mai erau în postul cel mare, porunci slugilor să facă pregătiri de nuntă. Cerinţele de bani ale feciorului erau din ce în ce mai dese, dar bătrânul îşi descheie mai larg ca niciodată baierele pungii. Nu se îndoia câtuşi de puţin că toată cheltuiala o făcea pentru daruri miresei, aşa că tot în casă aveau să rămână, îşi spunea dumnealui, pitarul, când bănişorii i se scurgeau printre degete. Oricum avea el să-i tragă din averea fetei, după ce s-o mărita, drept care îşi ţinea cu grijă socotelile la catastif.</p>
                  <p rend="justify">Pe de altă parte lui Mitrea începu a-i place fata, şi din pricina asta nu se prea dădea dus să-l caute pe Hrizea, după cum le fusese înţelegerea. Acesta însă se tot perpelea, cu toate poveţele vărului său Pană, să mai aibă răbdare.</p>
                  <p rend="justify">—  Să ştii, vere, îi spuse el într-o zi, că eu o vreau pe Frăsina înainte, şi nu după cununia lor. Mai bine ai face cumva s-o scoţi în poartă şi mă jur că-n văzul tuturor o salt în şa. Nu-mi pasă de nimeni şi de nimic.</p>
                  <p rend="justify">—  Uite, nu vrusei a-ţi spune, dar eu vorbii cu boierul Ghinea Brătăşanu să vă adăpostească la conacul lui de pe malul Oltului, în Romanaţi. Nu are să-i dea prin cap ghiujului să vă caute tocmai acolo, dar trebuie să facem totul cu judecată. Mai stai puţin!</p>
                  <p rend="justify">Nici Frăsina nu era prea liniştită, măcar că Mitrea se jura pe toţi sfinţii că vorbise cu Hrizea. Ea ar fi vrut să-l vadă venind călare pe un armăsar alb şi s-o scoată din nesuferita tovărăşie a neamurilor ei. Se ţinu scai de tânăr să-i aducă iubitul, măcar pe furiş, numai să poată sta de vorbă cu el.</p>
                  <p rend="justify">Ca să scape de gura ei, acesta îi spuse că în nu mai târziu de două zile aveau să se îmbrăţişeze în livada lor, dar totodată năimi nişte haidamaci ca să-l cotonogească pe Hrizea. Aşa se şi petrecu, a doua zi pe seară, când nefericitul se întorcea la casele boierului Filipescu, nu departe de biserica Stelea, a mâncat o bătaie soră cu moartea, măcar că şi el schilodise pe vreo câţiva dintre bătăuşi, dar a trebuit să zacă la pat o săptămână încheiată. Chinurile iadului i s-ar fi părut mai uşoare, după cum se mistuia el de dorul fetei şi de neliniştea că avea să se mărite. Se hotărâse chiar să pună foc la casa pitarului, numai să-şi scoată iubita de acolo.</p>
                  <p rend="justify">Îşi mărturisi gândul vărului său, dar acesta zâmbi:</p>
                  <p rend="justify">—  Nu mai trebuie! Mâine are să fie nunta, căci în timp ce tu zăceai au fost şi peţitorii, măcar că fata-i orfană. Ba s-a mai ţinut şi o petrecere a călăreţilor, numai că nu s-au schimbat inelele de logodnă, că Frăsina cică şi l-ar fi pierdut chiar atunci. Au şi încuviinţarea lui Vodă. Chiar şi eu sunt poftit la ospăţ.</p>
                  <p rend="justify">Hrizea păru a nu înţelege ce-i îndruga văru-său Pană, apoi deodată se învineţi de furie şi-l apucă de gât.</p>
                  <p rend="justify">—  Iudo! Nemernicule! Te-am socotit prieten şi tu m-ai vândut, câine!</p>
                  <p rend="justify">Fiind slăbit după boală, Hrizea nu izbuti să-i facă nici un rău tânărului boier şi acesta izbuti să se scape cu uşurinţă, fără a se mânia. Ba chiar se puse pe râs.</p>
                  <p rend="justify">—  Aşa-i foarte bine. Nimeni nu va putea să zică de noi că am fost înţeleşi de mai înainte.</p>
                  <p rend="justify">— Ce vrei să spui? se miră Hrizea.</p>
                  <p rend="justify">—  Tu mă vei sudui faţă de toată lumea că m-am dus la nuntă, dar ai să te urci în caleaşca lui Brătăşanu, care a venit anume în Târgovişte. Vezi să te îmbraci ca ginerică şi să faci după cum îţi spun, că altminteri rămâi holtei pe vecie.</p>
                  <p rend="justify">— S-aud!</p>
                  <p rend="justify">—  Cunoşti bisericuţa aia de sub dealul Gruiului?</p>
                  <p rend="justify">— Da!</p>
                  <p rend="justify">—  Ei bine, acolo aveţi să mergeţi împreună, tu cu naşul…</p>
                  <p rend="justify">—  Naşul?!</p>
                  <p rend="justify">—  Ei, da! Am spus bine! Adică boierul Ghinea Brătăşanu are să vă cunune, acolo, la popa Vasile. Mai întâi însă veţi da o roată prin tot târgul să vă vadă lumea, ba să vă opriţi şi la biserica domnească, şi după aia plecaţi unde v-am spus.</p>
                  <p rend="justify">—  Şi dacă ne ducem la casa pitarului, s-o iau pe Frăsina de sub nasul…</p>
                  <p rend="justify">—  Poate rămâi fără nas! Toată lumea te va vedea că ai furat mireasa altuia, apoi măria-sa va trimite seimenii după tine şi…</p>
                  <p rend="justify">— Atunci, spune cum?!</p>
                  <p rend="justify">—  Păi, îţi spusei! Eu stau la nuntă, dar alţii, necunoscuţi, o să fure fata şi nimeni n-are să ştie că sunt oameni năimiţi de mine. Tu n-ai nici un amestec, eu nu…</p>
                  <p rend="justify">— Faci tu asta pentru mine?</p>
                  <p rend="justify">—  Vezi-bine! şi Pană îl îmbrăţişă, bătându-l pe umăr.</p>
                  <p rend="justify">A  doua zi, îndată după ce se despărţiră, Hrizea se pomeni cu o caleaşca la poartă şi în ea un boier, căruia îi sărută mâna, câtă vreme avea să-i fie naşul.</p>
                  <p rend="justify">—  Dar naşa? întrebă tânărul cam descumpănit.</p>
                  <p rend="justify">—  Trecem s-o luăm şi pe ea. Nu era s-o aduc pe uliţele astea cu hârtoape, că doar s-a gătit anume, îi răspunse boierul Ghinea zâmbind în barbă.</p>
                  <p rend="justify">La curtea pitarului Cuştireanu se încinsese chiolhanul încă din joia de după duminica Tomii, şi întreg conacul era împodobit de sărbătoare. Mitrea fusese trimis din sat, potrivit datinii din străbuni, căci nu se cădea să stea sub acelaşi acoperiş cu mireasa. Fata fiind orfană, pitarul se dăduse ca neam din partea ei şi epitrop, aşa că la el a trebuit să vie starostele să-i ceară „ciuta” pe care „stăpânul” lui o întâlnise la vânătoare. După cum era obiceiul, fu adusă mai întâi o babă boită şi acoperită la înfăţişare, spre hazul celor din jur, dar când să aducă şi adevărata „ciută”, ia-o de unde nu-i!</p>
                  <p rend="justify">Pitarul sări ca ars, şi cu mare greutate dădu peste ea într-un iatac mai dosnic. Avea ochii roşii de plâns, dar în mână ţinea un cuţitoi cât toate zilele, ameninţând că se va străpunge dacă ar cuteza să se apropie de ea.</p>
                  <p rend="justify">—  Asta-mi mai trebuia! se tângui bătrânul. Spune ălora să plece! se răsti el spre o slujnică din apropiere. Facem nuntă fără farafastâcuri. Să vină Mitrea să-şi ia mireasa!</p>
                  <p rend="justify">Aşteptară o vreme până ce fu adus ginerică, dar nici cu el nu putură urni fata din loc, încât praful s-ar fi ales de întreaga nuntă dacă nu s-ar fi aflat acolo şi boierul Pană Filipescu. Acesta se legă s-o facă pe îndărătnica Frăsina să se ducă la biserică, iar după aceea n-avea decât s-o strunească bărbatu-său. Într-adevăr, ce-i şopti, ce-i boşcorodi el pe la ureche, însă deodată faţa fetei se lumină şi, aruncând cuţitoiul, începu a se împodobi mireasă. Mult se minunară de puterea tânărului Filipescu, dar nimeni nu ştia că acesta o povăţuise să iasă din casă spre a putea fi furată pe drum de către oamenii lui Hrizea.</p>
                  <p rend="justify">Druştele o urcară într-o căruţă acoperită cu velinţe şi scoarţe scumpe, dar nu puseseră şi zestrea, după cum s-ar fi cuvenit, căci mireasa avea să se întoarcă de la biserică tot în acelaşi loc. Altă ciudăţenie a mai fost aceea că ţiganii lăutari hăuleau cât puteau „taci mireasă nu mai plânge”, dar aceasta era toată numai voie-bună, spre uimirea tuturora. Ea şi-l închipuia pe Hrizea, cum avea să se năpustească asupra alaiului, cu armăsarul cel ca neaua, s-o apuce strâns de mijloc şi s-o ridice lângă el în şa, lăsând pe toţi nuntaşii cu gura căscată.</p>
                  <p rend="justify">Câţiva slujitori boiereşti începură a da din sâneţe, iar boier Pană îi îndemna să tragă într-una, anume ca să isprăvească iarba de puşcă, ceea ce se şi întâmplă când se pomeniră cu o ceată de tâlhari mascaţi sărind asupra căruţei miresei. Frăsina doar că nu se aruncă în braţele răpitorului, pe care-l credea a fi Hrizea, cu toate că era pe un cal negru ca pana corbului, şi nu alb, după cum îl închipuise ea.</p>
                  <p rend="justify">—  Sări, Mitreo, că-ţi fură mireasa! răcni deznădăjduit pitarul.</p>
                  <p rend="justify">Acesta însă privi la atacatori şi, văzându-i înarmaţi până-n dinţi şi puşi pe faptă, se lăsă păgubaş. Bănui el că trebuia să fie ceva pus la cale de Hrizea, dar îndată socoti că ar putea să-i ceară acestuia o groază de parale drept despăgubire. Tăcu, deci, iar gândul îi fugi la nurlia Lopi, cu care avea să rămână.</p>
                  <p rend="justify">Curând Frăsina îşi dădu seama că cel ce-o ţinea în braţe nu era Hrizea şi începu a se zbate şi a răcni ca din gură de şarpe. Flăcăul însă o strânse zdravăn lângă el şi izbuti totuşi să-i strecoare la ureche:</p>
                  <p rend="justify">— Taci, că Hrizea m-a trimis!</p>
                  <p rend="justify">Atunci băgă şi ea de seamă că boierul Pană Filipescu, cică pornit în urmărirea lotrilor, nu se prea îndemna să-i ajungă, măcar că ar fi putut. Îi urmări aşa până ieşiră din Cuştini, apoi când ajunseră în dreptul unei bisericuţe pricăjite, pitită sub un deal, li se alătură.</p>
                  <p rend="justify">—  Ce înseamnă asta? îi ceru socoteală fata, când fu lăsată la pământ. Aşa ne fuse vorba?</p>
                  <p rend="justify">—  Pas de intră şi ai să vezi! răspunse zâmbind boierul, împingând-o uşurel în lăcaşul Domnului.</p>
                  <p rend="justify">În faţa altarului se afla un preot bătrân în odăjdii, citind şoptit dintr-un ceaslov deasupra unui tânăr îngenuncheat sub patrafir. Părea a fi îmbrăcat mire şi un fior o străbătu pe biata Frăsina. Mai văzu apoi feţele binevoitoare ale unui boier străin cu nevasta, căci ea nu-l cunoştea pe Ghinea Brătăşanu, iar când aceştia o împinseră uşurel lângă bărbatul îngenuncheat, nu mai ştia pe ce lume se află. Cu coada ochiului îl zări pe Hrizea şi se linişti ca prin farmec.</p>
                  <p rend="justify">Ce-a mai urmat a fost ca într-o visare. S-au învârtit în cerc cu naşii şi cu bunul boier Pană, în vreme ce preotul psalmodia pe nas „Isaiia dănţuieşte”, simţea coroana cununiilor pe frunte şi era fericită.</p>
                  <p rend="justify">Slujba o dată isprăvită, „lotrii”, care fuseseră şi ei de faţă, îşi căpătară plata şi se îndepărtară în galopul cailor. Atunci Hrizea îşi luă mireasa în braţe şi o urcă într-o butcă ce aştepta lângă cea a boierului Brătăşanu. Nici nu şi-au dat seama când au pornit-o la drum către moşia acestuia şi nici când şi-au luat rămas bun de la boierul Pană. Ei trăiau acum pe alte tărâmuri.</p>
                  <p rend="justify">—  Să ştii, neicuţă, că-mi plac şi caii negri, şopti ea mângâindu-i obrazul.</p>
                  <p rend="justify">—  Şi mie, răspunse el, fără să ştie de închipuirea Frăsinei. Numai de-am ajunge cât mai degrabă la Brătăşani…</p>
                  <p rend="justify">—  Te voi urma oriunde, până ce-oi mai avea zile! suspină ea şi buzele li se împreunară într-un sărut îndelungat.</p>
               </div>
               <div type="div3">
                  <head>CUM POŢI SĂ AJUNGI OŞTEAN.</head>
                  <p rend="justify">ÎNTÂRZIATĂ O VREME PE VALEA MUREŞULUI, vara îşi revărsa căldura asupra leneşei ape ce şerpuia pe lângă castelul contelui Teleki. Nici chiar pe dealurile care străjuiau de o parte şi de cealaltă a bătrânului râu, nimic nu prevestea apropierea toamnei. Cei câţiva norişori ce pluteau în jurul Pietrei Craivei ori pâcla ce se înălţa deasupra Cheilor Tătarului nu puteau îngrijora pe harnicii locuitori ai acestor meleaguri. Berzele însă, tinere şi bătrâne, nelăsându-se amăgite de înşelătoarea căldură, se roteau în albăstrimea cerului, pregătindu-se de plecare.</p>
                  <p rend="justify">Întorcându-se spre casă, Florea Nicoară din Ciunga se abătu pe lângă stâncile de sare ce străjuiau gurile de ocnă de la Uioara, multe dintre ele părăsite din pricina vechimii. De acolo se scotea preţioasa pulbere încă din vremuri de demult, şi din astă pricină se adânciseră şi fuseseră lăsate în plata domnului. Mai lesne era de săpat alte puţuri, căci oriunde dădeai cu hârleţul găseai acelaşi lucru, din belşug. De fapt nu era calea obişnuită a localnicilor, dar tânărul simţea o mare plăcere ori de câte ori avea prilejul să se minuneze de tăria stâncilor, care nu se topeau decât cu greu sub biciuirea ploilor şi suflarea cea aspră a vântului.</p>
                  <p rend="justify">Nu departe de acolo, cocoţat pe un pinten de deal, se afla castelul grofului Teleki, al cărui stăpân îşi găsise hodina cea veşnică tot pe o coastă, dar neştiută decât de puţini oameni şi de unde nu mai auzea clipocitul Mureşului pe la poalele colinei, cum fusese acasă. Nimeni n-a mai întrebat de cel ce trebuia să se însoare cu grofoaica de la Micoşlaca, şi nici chiar neamurile contelui. Cât despre baroana Iulia Mikeş, se aflase că „bolunzise”, fără a cunoaşte careva pricina. Fuseseră chemate cele mai iscusite babe vrăjitoare, ba şi doftori vestiţi din ţara nemţească, dar zadarnic. Când ţi-era lumea mai dragă, tânăra baroană cădea în genunchi şi cerea iertare de la cineva nevăzut. De aici şi zvonul cum ea ar fi aceea care i-ar fi făcut felul viitorului ei soţ, dar Florea ştia bine că nu era adevărat ce se spunea. Alta era pricina!</p>
                  <p rend="justify">Nici despre contesa Rozsnyai de la Galda, prietena cea bună a Mikeşoaiei nu se mai auzise nimic de la o bucată de vreme. Parcă ar fi înghiţit-o pământul! Unii ziceau că s-ar fi pripăşit pe undeva prin părţile asfinţitului, alţii că au şi văzut-o prin Stambul ori cine mai ştie pe unde, şi de astă-dată nici tânărul ciungan nu putea pricepe ce să se fi petrecut cu dânsa.</p>
                  <p rend="justify">Aceste amintiri îi răscoleau lui Florea dorinţe neîmplinite, mai cu seamă de când se întorsese acasă Amosie, fratele său mai mare. Îl asculta ceasuri întregi povestind despre nemaipomenitele întâmplări prin care trecuse, şi ardea de nerăbdare să-i calce pe urme. Tare îi mai părea rău că nu-i însoţise pe Marcu şi Mihai în oastea lui Gaşpar-vodă. Pe atunci nu se auzise de acest voievod, dar acuma se ştia pretutindeni că domnul Moldovei chemase pe toţi românii, din întreaga ţară, la înfruntarea cu păgânii.</p>
                  <p rend="justify">Trecuse amiaza de vreo două ceasuri când se avântase feciorul printre puţurile ocnelor. Mergea agale, lăsându-se mângâiat de razele molcome ale soarelui, iar cu glas scăzut lălăia un cântec ştiut numai de el şi nu se îndemna deloc să ajungă prea devreme acasă, căci tare-i mai plăcea răcoarea locului acestuia, pe unde se simţea boarea de beci umed ce venea din măruntaiele pământului. De obicei mai dădeai peste câte un băieş ori vreo muiere venită cu mâncare în straiţă după omul ei ce trudea din greu, dar azi, fiind duminică, nimeni nu lucra şi liniştea se înscăunase pretutindeni. Trecând pe lângă o groapă, deodată i se păru că aude vaiete omeneşti. „Nu cumva să fi căzut careva şi să-şi fi rupt ciolanele…” gândi îngrijorat Florea. Îi veniră însă în minte poveştile copilăriei, căci nu era ţânc de pe valea aceea să nu fi fost speriat că dacă s-ar fi avântat pe la streii de sare avea să dea peste gurile iadului. Oameni în toată firea şi se jurau, nu o dată, că văzuseră cu ochii lor draci jucând în lumina lunii. Fiind bărbat în toată puterea, ciunganul s-ar fi luat la trântă cu însuşi Scaraoţki, dacă ar fi trebuit, mai ales ziua în amiaza-mare, dar o temere oarecare simţi prin inimă, aşa că se apropie cu băgare de seamă. Se vedea cât-colo că era un puţ părăsit de ani de zile, fiindcă bălăriile îi năpădiseră intrarea, dar cum unele erau rupte proaspăt, nu mai încăpea îndoială că cineva căzuse acolo.</p>
                  <p rend="justify">—  Eşti careva înăuntru? strigă el la gura gropii, punând mâinile pâlnie la gură.</p>
                  <p rend="justify">De astă-dată nu se mai putea înşela. Auzise desluşit gemete înăbuşite, ce răzbeau până la el.</p>
                  <p rend="justify">—  Eşti rănit? Ai căzut? Răspunde, omule!</p>
                  <p rend="justify">Din nou aceleaşi tânguiri, de parcă ar fi avut căluş la gură, ori era vreun mut din născare. Florea se ridică, uitându-se primprejur, doar de-ar vedea pe careva să-i sară în ajutor. Era lesne să te fi prăvălit în puţ, căci buruienile acoperiseră groapa, prefăcând-o într-o capcană pentru neprevăzători. Steiurile de sare, de asemenea, ar fi încurcat pe un necunoscător al locurilor.</p>
                  <p rend="justify">Deodată i se păru că zăreşte o umbră omenească ce parcă s-ar fi pitit după o stâncă, şi Florea îi strigă:</p>
                  <p rend="justify">—  Hei, om bun! Hai o ţâră-ncoace.</p>
                  <p rend="justify">Nu-i răspunse nimeni şi nu se mai îndoi că nu fusese decât o nălucire, dar pentru cel de jos trebuia să facă ceva. Rupse mai întâi toate buruienile ce împrejmuiau gura gropii şi cu toate că era în straie de sărbătoare, se lăsă pe burtă, căutând să desluşească ceva în beznă. Voia să-i dea de ştire că fusese auzit şi să nu-şi piardă nădejdea, dar el singur nu-l putea ajuta, ci avea să meargă după alţii, lipsind o vreme.</p>
                  <p rend="justify">—  Omule! Dacă mă auzi, răspunde! Iacă, eu mă duc…</p>
                  <p rend="justify">Nu apucă să zică mai multe, căci fu apucat de amândouă picioarele, săltat în sus şi împins cu putere în puţ.</p>
                  <p rend="justify">Poate că acesta i-ar fi fost sfârşitul, fiindcă o cădere cu capul în jos i-ar fi frânt grumazul, fără nici o îndoială. Norocul lui a fost că pe dată şi-a întins mâinile în lături şi astfel s-a mai putut sprijini de pereţi, încetinindu-şi căderea, însă dacă puţul ar fi fost mai larg, s-ar fi isprăvit şi cu el şi cu nefericitul asupra căruia căzuse. Mai auzise doar nişte hohote de râs ce venea de undeva de deasupra, după care îşi pierdu simţirea.</p>
                  <p rend="justify">Când îşi veni în fire, cea dintâi grijă îi fu să se tragă de pe bietul om peste care căzuse, deşi acesta părea să nu mai aibă suflare. Întunecimea era de nepătruns, dar izbuti să dea de capul necunoscutului şi atunci pricepu de ce nu răspunsese la întrebările sale decât prin gemete. Sărmanul avea un căluş cât toate zilele în gură, iar mâinile şi picioarele legate. Era limpede că fusese aruncat anume în puţ şi de bună-seamă că celaşi l-a împins şi pe el, sortindu-i pe amândoi morţii.</p>
                  <p rend="justify">Îşi apropie obrazul de gura străinului şi se bucură simţindu-i abureala călduţă a răsuflării. Era cam slabă, dar bine că omul încă se mai afla viu. Se uită în sus şi zări un petec de cer înstelat, deşi când fusese îmbrâncit era ziuă. Auzind şi ţârâitul greierilor, căpătă un nou imbold de viaţă. Trebuia să scape, şi să-l scoată şi pe nenorocitul de lângă el!</p>
                  <p rend="justify">—  Trăieşti? îl scutură grijuliu Florea.</p>
                  <p rend="justify">Se chinui o vreme să-i desfacă legăturile, îi frecă apoi mâinile ca să-şi iasă din amorţeală, îi mângâie fruntea şi acum ar fi dat orice pe un strop de apă. Trebuia să-l scape, fiindcă de nu era spinarea lui nici el n-ar mai fi fost în viaţă.</p>
                  <p rend="justify">—  Te doare ceva? întrebă flăcăul, când nefericitul păru a se fi mişcat.</p>
                  <p rend="justify">—  Viz!…  gemu rănitul, cerându-i apă.</p>
                  <p rend="justify">—  Eşti ungur?! se miră feciorul căci el încă mai credea, că prin aceste părţi de ţară toate necazurile se abăteau numai supra neamului său. Pricep ce doreşti, dar n-am de unde să-ţi dau. Vom ieşi însă noi cumva de aici, şi atunci ai să bei pe săturate.</p>
                  <p rend="justify">După o vreme, celălalt păru a se mai întrema şi o încropi destul de prost pe româneşte:</p>
                  <p rend="justify">—  Eu, slujbă la prinţ.</p>
                  <p rend="justify">— Atunci cum de-ai ajuns domnia-ta aici?</p>
                  <p rend="justify">—  Nume la mine este Ovary Elemer, căpitan…</p>
                  <p rend="justify">—  Am înţeles domnule. Iacă, eu îs Florea lui Nicoară din Ciunga, numai că tot n-ai spus cum de-ai ajuns aici…</p>
                  <p rend="justify">—  Spun la tine, dar acum nu estem vreme la poveste. Mai un spune tu cum facem cu ieşire!</p>
                  <p rend="justify">—  Păi, răcnim din toţi bojocii, şi poate ne aude vreun trecător, dar asta numai mâine-dimineaţă…</p>
                  <p rend="justify">—  Până mâine eu mort de sete. Trebuie acum, dar aude duşman la noi…</p>
                  <p rend="justify">—  Aşa-i că uitasem de ei!</p>
                  <p rend="justify">—  Asta-i puţ oblu…</p>
                  <p rend="justify">—  Norocul nostru că nu-i şi larg, îl întrerupse Florea. Ştii ce mi-a dat prin cap?</p>
                  <p rend="justify">— Ce?</p>
                  <p rend="justify">—  Ne aşezăm spate-n spate şi, proptindu-ne de pereţi, ne împingem binişor în sus.</p>
                  <p rend="justify">—  Foarte bun. Legăm la noi unu de alt şi facem patru mâini şi patru picior.</p>
                  <p rend="justify">Brăcinarul lui Florea a fost îndeajuns ca să se înfăşoare unul lângă celălalt, însă era primejdia ca să cadă amândoi deodată. Totuşi, neavând încotro, începură aburcatul, cu toată osteneala şi zdreliturile de la mâini. Erau vânjoşi amândoi, dar mai cu seamă dornici să scape cât mai curând la aer curat, căci sărătura le ustura gâtlejul.</p>
                  <p rend="justify">— Stai! făcu deodată Ovary.</p>
                  <p rend="justify">— Ce-i?</p>
                  <p rend="justify">— Sst! Auzit voce?</p>
                  <p rend="justify">Trăgând cu urechea, Florea era gata să-i răspundă că în afara lătratului unui câine nu se auzea nimic, când desluşi şi el două voci care se apropiau.</p>
                  <p rend="justify">—  Or fi băieşi, şopti el.</p>
                  <p rend="justify">—  Nu. Duşman. Vorbit nemţeşte…</p>
                  <p rend="justify">— Ei te-au aruncat pe domnia-ta?</p>
                  <p rend="justify">— Da.</p>
                  <p rend="justify">—  Înţelegi ce-şi spun?</p>
                  <p rend="justify">— Îhî!</p>
                  <p rend="justify">Urcaseră mai bine de jumătate calea şi nu se îndurau să se întoarcă, aşa că-şi încordau puterile, proptindu-şi picioarele de pereţi şi rămaseră în aşteptare.</p>
                  <p rend="justify">— Nu se mai aud, zise unul dintre cei de deasupra.</p>
                  <p rend="justify">—  Cred şi eu, mai cu seamă după ce l-am împins şi pe celălalt peste el, râse mulţumit.</p>
                  <p rend="justify">Nu mai încăpea îndoială că ei erau vrăjmaşii, dar n-aveau ce le face, în starea în care se aflau. Rămaseră neputincioşi ascultând mai departe, cu toate că ciunganul nu prea înţelegea ce-şi spuneau.</p>
                  <p rend="justify">—  Să nu aibă altă ieşire, îşi dădu cu părerea cel care părea venit mai pe urmă.</p>
                  <p rend="justify">—  Să ştii că romanii nu-şi pierdeau vremea cu aerisirea puţurilor, când le-au făcut, căci le lucrau cu sclavii. Acolo au să putrezească…</p>
                  <p rend="justify">— Cine să fi fost celălalt?</p>
                  <p rend="justify">—  Vreun oştean de-al lui.</p>
                  <p rend="justify">—  Părea mai curând ţăran, după câte mi-ai spus la început.</p>
                  <p rend="justify">— Să-l ia dracu! Dacă nu l-o fi luat până acum. Cine l-a adus pe coclaurile astea, în calea mea?</p>
                  <p rend="justify">—  Nu cumva să mai fie şi alţii…</p>
                  <p rend="justify">—  Am fi dat de ei până acum. Fii liniştit, că numai ăla a fost, şi poate întâmplător, în trecere.</p>
                  <p rend="justify">—  Dar dacă încă mai trăiesc, şi când s-o lumina de ziuă încep să strige după ajutor?</p>
                  <p rend="justify">—  Noi ce grijă avem?! Către miezul nopţii trebuie să vină şi omul nostru, după care vom pleca împreună. Dar până atunci…</p>
                  <p rend="justify">Îşi desfăcu nădragii şi se uşura deasupra gropii. Erau atât de încordaţi şi la capătul puterilor, încât cu greu s-ar mai fi putut ţine, dacă nemţii, râzând, nu s-ar fi îndepărtat îndată. Atunci începură şi ei din nou urcuşul şi izbutiră să atingă cu mâinile marginile gropii, însă nădejdea era tot în picioarele cu care se împingeau. Dar cât pe ce să se rostogolească înapoi, căci, legaţi fiind unul de altul, n-aveau cum să se despartă. A trebuit să-şi dea toată silinţa Florea şi l-a ridicat în spate pe Ovary, ca să se tolănească istoviţi la pământ.</p>
                  <p rend="justify">—  Priveşte, căpitane, ce lună faină!</p>
                  <p rend="justify">—  Musai plecăm, răspunse şoptit căpitanul. Lună nu bun la noi, că vede neamţul…</p>
                  <p rend="justify">—  Ai dreptate, încuviinţă Florea. Plecăm tiptil şi mergem la mine acasă, apoi n-au decât să ne ia urma, că or vedea ei pe dracu dacă apucăm să intrăm în sat.</p>
                  <p rend="justify">—  Nu! Acuma trebuie prindem noi la ei şi aşteptăm celălalt.</p>
                  <p rend="justify">Apoi îi povesti pe scurt ce vorbiseră nemţii şi că avusese o tăşcuţă cu scrisori de care îl jefuiră şi negreşit trebuia să le-o ia înapoi, înainte de venirea celuilalt. Cum luna strălucea în înaltul cerului, se furişară printre steiurile din preajmă, pe care cu uşurinţă le-ai fi putut lua drept umbre omeneşti. Florea îi zări pe nemţi aşezaţi fără grijă pe iarba uscată, cu mâinile sub cap. De bună-seamă că se uitau şi ei cu încântare la minunăţia cerească.</p>
                  <p rend="justify">—  Uite colo! şopti Florea, trăgându-şi tovarăşul de mânecă. Se hodinesc, ticăloşii!</p>
                  <p rend="justify">Se târâră ca şerpii şi dintr-un salt s-ar fi putut arunca asupra lor, dar îi auziră vorbind şi căpitanul ar fi vrut să afle cât mai multe de la ei, aşa că făcu un semn şi îl opri pe Florea.</p>
                  <p rend="justify">—  Dieter, ce-ar fi să aruncăm nişte bolovani în puţ? N-am eu astâmpăr până nu ştiu bine că n-ar mai putea ieşi de acolo şi să ne ia urma până la Sătmar. Aşa zic!</p>
                  <p rend="justify">—  Socot că sunt morţi de mult, dar, dacă ţii cu tot dinadinsul, hai, că tot n-avem ce face. Astfel ne trece şi vremea mai repede.</p>
                  <p rend="justify">Ovary îşi dădu seama că dacă ar mai fi rămas în groapă acolo le-ar fi fost mormântul, dar şi că era clipa cea mai potrivită să le sară în gât. Făcu semn lui Florea şi amândoi se năpustiră asupra nemţilor cu câte o bucată de stei numai bună de zdrobit capete.</p>
                  <p rend="justify">Pălindu-i pe negândite, cei doi izbutiră curând să-şi lase vrăjmaşii fără nici o putinţă de împotrivire.</p>
                  <p rend="justify">— Ce facem cu ei? întrebă ciunganul.</p>
                  <p rend="justify">— Ducem unde fost noi.</p>
                  <p rend="justify">— Să-i târâm până acolo?</p>
                  <p rend="justify">—  Da, dar întâi iau straiţă de la ei. Iacă, al meu este.</p>
                  <p rend="justify">Se aplecă deasupra neamţului la şoldul căruia atârna taşca şi şi-o trecu bucuros pe după gât, apoi dădu să-l apuce de picioare, însă Florea se împotrivi.</p>
                  <p rend="justify">—  Apăi, nu aşa!</p>
                  <p rend="justify">—  Nu înţeleg…</p>
                  <p rend="justify">—  Mai înainte să mă uşurez şi eu, batăr pe unul din ei, că tare mai put şi acum.</p>
                  <p rend="justify">Ovary râse şi-i făgădui să-l lase după ce i-or arunca în puţ, fiindcă zăbovind ar fi putut da peste ei cel de-al treilea. Florea se învoi şi dădu să-l apuce şi el pe celălalt neamţ, dar acesta deschide brusc ochii şi cu un scrâşnet de fiară încolţită îi înfipse mâinile în beregată. Căpitanul sări pe dată călcând cu toată talpa obrazul duşmanului, apoi îi mai cără şi câteva picioare în burtă, în cap şi pe unde se nimerea, încât în cele din urmă îşi pierdu simţirea cu adevărat de astă dată.</p>
                  <p rend="justify">—  No, pe ăsta îl spurc! făcu Florea frecându-şi grumazul. Mai, mai să mă-năbuş. Mulţumesc domniei-tale că m-ai scăpat.</p>
                  <p rend="justify">Îi târâră până la groapă şi-i aruncară de unde abia scăpaseră ei, iar deasupra lor prăvăliră bolovanii ce-i găsiră în preajmă.</p>
                  <p rend="justify">—  Aşa au vrut să facă şi ei cu noi, zise Florea, ca şi cum ar fi vrut să arate că nu din capul lui făcuse moarte de om. Numai că-mi pare rău că n-am apucat să-i „spălăm”, ca să fim chit.</p>
                  <p rend="justify">— Nu trecut la mine, râse Ovary.</p>
                  <p rend="justify">—  Dreptu-i că nici mie nu mi-a venit, dar m-aş fi căznit.</p>
                  <p rend="justify">—  Apoi nici nu ştiut care din ei făcut ruşine la noi…</p>
                  <p rend="justify">— N-avea decât să se tragă deoparte ăl de nu era vinovat, răspunse tot râzând ciunganul.</p>
                  <p rend="justify">Căpitanului ungur îi plăcu acest fecior de olah, vesel şi cinstit, şi-l bătea gândul să-l facă să vină cu el, barem până avea să ducă scrisorile unde trebuiau. Erau acum amândoi voioşi, de parcă ar fi stat sub lumina stelelor la vreo şezătoare şi nu fuseseră la un pas de moarte, ucigând la rândul lor doi oameni. Cruntă era viaţa! Ca să trăieşti, trebuia să ucizi.</p>
                  <p rend="justify">—  De-ar veni o dată şi cel de al treilea, că mi s-a făcut somn, căscă Florea.</p>
                  <p rend="justify">Ovary tocmai se pregătea să-i răspundă, când o şuierătură scurtă străbătu văzduhul. De bună-seamă că era un semn anume la care ar fi trebuit să răspundă, dar cei doi nu ştiau cum.</p>
                  <p rend="justify">—  Lăsăm vine la noi şi haţ! şopti Ovary la urechea tovarăşului său.</p>
                  <p rend="justify">—  Mai bine să-l învăluim…</p>
                  <p rend="justify">Tăcură însă pe dată, căci se auziră alte trei fluierături scurte. Cum numai ţârâitul greierilor mai tulbura liniştea nopţii, necunoscutul nu s-a mai apropiat şi, după o vreme, galopul unui cal ce se îndepărta nu mai lăsă nici o îndoială că cel de-al treilea neamţ n-avea să mai vină.</p>
                  <p rend="justify">—  La el nu mai prindem noi, zise Ovary cu glas tare şi trase o înjurătură pe limba lui.</p>
                  <p rend="justify">—  Nu-i bai, dădu din mână Florea. Oricum n-ar mai fi încăput peste ceilalţi şi ne-ar fi dat bătaie de cap să-i căutăm altă groapă.</p>
                  <p rend="justify">—  Eu cap prost! se plesni căpitanul cu palma peste frunte. Nu trebuit ucis unul din ei. Eu crezut pus mâna pe celălalt care mai mare, şi na, pierdut tot.</p>
                  <p rend="justify">—  De unde să fi ştiut că ăla era un fricos? îl mângâie ciunganul. Zii şi domnia-ta că nu s-o întâmplat nimica, fiindcă ţi-ai dobândit din nou straiţa, şi hai să mergem la mine acasă, că ne apucă ziua printre gropile de sare.</p>
                  <p rend="justify">Pe drum, Ovary îi povesti lui Florea tot ce pătimise până la întâlnirea lor. Trebuia să meargă la Kosso, în Slovacia, unde se afla alteţa-sa Bethlen Gabor, ducând nişte scrisori de mare preţ pentru austriecii cu care se războia principele. Plecase anume de unul singur şi totuşi iscoadele aflaseră ce ducea asupra lui şi fu atacat ziua în amiaza-mare, tocmai când să iasă din Uioara şi să treacă Mureşul, în drum spre Turda. Ocnele părăsite nefiind prea departe l-au târât până acolo, legat-cobză, iar când au ajuns l-au pălit în cap, prăvălindu-l în puţul în care fusese găsit de ciungan. Îi părea nespus de rău că nu lăsase în viaţă barem pe unul şi să-l iscodească pe îndelete în slujba cui erau, dar prea se încrezuse că-l vor prinde lesne pe celălalt, şi iată că s-a înşelat.</p>
                  <p rend="justify">Luna plecase la culcare şi ziurelul de ziuă pălise la ivirea zorilor pe dealul de către Hopârta, când trecuseră de dâmbul Hagăului. Abia acum îşi puteau privi înfăţişarea, şi se vede treaba că nu arătau prea bine, de vreme ce izbucniră amândoi în râs.</p>
                  <p rend="justify">—  Ascultă, Flore, zise deodată căpitanul oprindu-se. Cei doi bătut la mine şi eu nu vreau ştie careva.</p>
                  <p rend="justify">—  D-apăi cine a văzut asta? Nici că am auzit vreodată ca domnia-ta să fi fost înfrânt, mai mult chiar, i-ai doborât pe cei ce ţi-au vrut răul şi acum zac în fundul pământului. Nu-i adevărat?</p>
                  <p rend="justify">—  Fain fecior! îl bătu Ovary pe umăr. Prieten bun fim noi! Aşa?</p>
                  <p rend="justify">—  Altminteri nici că se poate, căci domnia-ta m-ai scăpat să nu mă gâtuie neamţul.</p>
                  <p rend="justify">—  Dar şi tu ai scos la mine din groapă.</p>
                  <p rend="justify">Îşi strânseră mâinile şi porniră mai departe în trâmbiţele cocoşilor din sat.</p>
                  <p rend="justify">Când să pătrundă în ogradă îl zăriră pe badea Nicoară, care se şi sculase să dea nutreţ la vite.</p>
                  <p rend="justify">—  Da pe cine ai mai adus, măi copile? se miră el, văzându-şi odrasla cu un alt străin.</p>
                  <p rend="justify">Gândul îi zbură la răposatul Teleki şi se îngrijoră ca nu cumva să fie siliţi să facă iarăşi moarte de om, căci după straie necunoscutul era un ofiţer ungur.</p>
                  <p rend="justify">—  N-ai grijă, tată! râse Florea bănuindu-i temerea. Acesta îi domnul căpitan Ovary, care m-a scăpat de la moarte şi-i bun prieten cu mine.</p>
                  <p rend="justify">—  No, dacă-i aşa, se lumină la faţă bătrânul, poftiţi în casă de vă hodiniţi. După câte văd eu, umblat-aţi toată noaptea.</p>
                  <p rend="justify">—  De umblat, nu, dar am trudit mai mult decât am fi mers pe jos la Bălgrad, răspunse Florea îmbiindu-şi oaspetele să intre.</p>
                  <p rend="justify">În răstimp se trezise şi Amosie, cu un mare chef de vorbă, după cum se vedea, căci poftea să afle ce se petrecuse de erau atât de însângeraţi şi colbăiţi. Zadarnică dorinţă, căci cei doi se tolăniră pe câte o laviţă şi în scurt timp începură a sforăi în lege. Către seară însă n-au mai scăpat de Amosie, care voia să afle de la căpitan şi cum mai mergeau treburile războiului prin Europa. Acesta îi povesti tot ce ştia şi tare se mai fuduli că oştile ardelene împresuraseră Viena, alături de ale contelui Thurn din Boemia.</p>
                  <p rend="justify">—  Ce-aţi păţit azi-noapte se leagă, făcu Amosie cu tâlc.</p>
                  <p rend="justify">—  Nemţii turbat împotriva la noi.</p>
                  <p rend="justify">Amosie dădu din cap a încuviinţare şi, văzând că oaspetele se descurcă destul de greu româneşte, începu a-i vorbi pe limba lui:</p>
                  <p rend="justify">—  Mă rog de iertare, dar eu socot că nu facem o treabă bună mergând la dracu-n praznic. Noi, ardelenii, nu avem ce căuta altundeva decât peste munţi, ca să ne scăpăm de turci şi nu să luptăm împotriva creştinilor.</p>
                  <p rend="justify">Ovary nici nu băgă de seamă că schimbaseră vorbirea în ungureşte, dar se aprinse şi răspunse pe dată:</p>
                  <p rend="justify">—  Alteţa-sa va înfrânge pe austrieci, care vor să se întindă şi asupra noastră. Va libera Ungaria Mare şi, ca rege, altfel va sta de vorbă cu turcii.</p>
                  <p rend="justify">—  Cinstite căpitan, spuse Amosie tărăgănat. Eu nu am mintea domniei-tale, dar judec ca nu vechi oştean ce m-am bătut pentru ţara asta a noastră. Şi să mai ştii domnia-ta că şi ceilalţi principi ai noştri care şi-au uitat locul de baştină s-au pierdut prin străinătăţi…</p>
                  <p rend="justify">—  Vrei să spui că alteţa-sa nu are să se mai întoarcă acasă?</p>
                  <p rend="justify">—  Departe de mine acest gând şi nici n-aş vrea aşa ceva, că-i un principe bun, precum pare, dar bătrânii noştri mai povestesc de răposatul Bathory Istvăn. De cum a ajuns crai în Lehia, a uitat Ardealul. Şi chiar dacă o izbuti să facă „Ungaria Mare”, cum ai zis domnia-ta, tot într-acolo s-o trage, lăsându-ne pe noi de izbelişte în calea turcului.</p>
                  <p rend="justify">—  Cum aşa?!</p>
                  <p rend="justify">—  Ardealul îi ţara noastră, iar întinderea ei cea mare nu trebuie căutată în altă parte decât peste munte.</p>
                  <p rend="justify">Tocmai când se încinseseră la vorbă se ivi şi Florea, cu ochii cârpiţi de somn. Câte ceva ungureşte mai înţelegea şi flăcăul, dar cei doi îşi urmară gândurile fără a ţine seama de el.</p>
                  <p rend="justify">—  Nu zic că n-ai dreptate, întrucâtva, se mai înduplecă Ovary. Oricum, vrăjmaşii sunt austriecii, şi-s mai de temut decât otomanii, căci noi am văzut cum lovesc ei pe la spate. Aminteşte-ţi de prinţul Mihai!</p>
                  <p rend="justify">— Parcă turcul îi altfel?</p>
                  <p rend="justify">—  Mai cinstit, zic eu. Când eşti alături de el, nu te păleşte, ca neamţul. Uitat-ai de câmpia Turzii? Prinţul era olah de-al vostru, dar mie, ca oştean ungur, ce sunt, mi-a plăcut şi pot spune că greu se va mai găsi altul la fel.</p>
                  <p rend="justify">—  Eu atât am vrut a-ţi spune domniei-tale, că mai întâi şi întâi, ţara noastră trebuie apărată.</p>
                  <p rend="justify">—  Aşa-i! se băgă şi Florea în vorbă, mândru că pricepuse şi el tâlcurile celor doi vechi oşteni.</p>
                  <p rend="justify">—  În privinţa asta suntem cu toţii de-o părere, râse Ovary luându-l pe fecior pe după gât. De oşteni ca tine are nevoie Ardealul, dragul meu.</p>
                  <p rend="justify">—  Dacă nu mă luaţi, eu ce să fac?!</p>
                  <p rend="justify">—  Bată-te să te bată de mânz, o schimbă Amosie iarăşi pe româneşte. Fă bine, căpitane, şi ia-l cu domnia-ta. Numai la asta gândeşte întruna, cum să ajungă în slujba domniei.</p>
                  <p rend="justify">— Vrei? întrebă oaspetele.</p>
                  <p rend="justify">—  Cu dragă inimă, dar nu ştiu dacă mă-ngăduie tata, se codi Florea.</p>
                  <p rend="justify">—  No, lasă că l-oi lămuri eu, zâmbi frate-său. Însă, rogu-te, căpitane Ovary, nu-l purta pe unde şi-o dus mutu’ iapa, pe alte meleaguri, că eu îs păţit.</p>
                  <p rend="justify">—  Ţin eu la mine. Oştean şi pretin fie. Nu departe de aici, la Turda. Primeşti?</p>
                  <p rend="justify">—  Da, răspunse Amosie în locul lui. Tata va fi bucuros să-şi ştie feciorul în slujba domniei, că şi aşa nu se prea îndemna la munca pe ogor.</p>
                  <p rend="justify">—  Mă-nvoiesc, spuse domol şi Florea, dar să nu mă dai sub porunca altcuiva, că pe dată fug şi mă-ntorc la ai mei.</p>
                  <p rend="justify">—  Ba, să-ţi bagi minţile în cap, că a fi slujbaş domnesc nu-i după cum ţi-i voia, ci cum îs trebuinţele ţării, îi zise Amosie.</p>
               </div>
               <div type="div3">
                  <head>ŢUŢORA – PRĂBUŞIREA.</head>
                  <p rend="justify">ÎN CETATEA HOTINULUI veniseră trimişii lehilor şi îl poftiseră pe voievod la înfăţişare cu marele hatman al coroanei, dar acesta se împotrivise, că doar nu se ducea ca supus, ci ca un prieten, domn şi neatârnat. La rându-i, ceruse să vină leahul în Moldova, cu oaste cu tot, căci era firesc ca el să-i fie gazdă, dar de astă-dată Zolkiewski fu acela care nu vru să audă. Spre a nu fi cu supărare, s-au înţeles până la urmă să se întâmpine la calea jumătate dintre Kameniţa şi Hotin, la marginea Nistrului, în dreptul satului ce-i zice Căinări. Trebuia să se vadă cât mai curând, şi marele hatman hotărî ziua de 3 septembrie 1620.</p>
                  <p rend="justify">Ştia voievodul că leşii erau tare făloşi, şi de nu s-ar fi arătat pe potriva lor n-ar fi cătat cu cinste la el. Pentru aceea a poruncit un alai cu mult mai bogat şi mai măreţ decât cel avut la înscăunarea sa de an-ţărţ, la Istanbul. Mai întâi s-a înveşmântat într-o haină de brocart albastru ţesută cu fir de argint, iar pe deasupra o mantie de urşinic vişiniu, îmblănită cu samur. Cizmele erau de postav vineţiu, cu pinteni de aur, iar pe cap o frumoasă căciulă din jder împodobită cu surguci cu pene de struţ. Armăsarul lui cel şarg, căpătat în dar de la însuşi sultanul Osman Gene, fusese acoperit cu valtrap de postav roşu, iar şaua din piele galbenă bătută cu nestemate avea scăriţe, late ca de o palmă, din argint aurit, iscusit lucrate de meşteri persieni, cum nu se mai văzuseră până atunci prin preajma locului. Frâiele şi căpăstrul frumosului cal sticleau aşijderea, din pricina nenumăratelor pietre preţioase şi a cataramelor de argint aurit.</p>
                  <p rend="justify">Când a ieşit pe porţile cetăţii, Vodă călărea ţanţoş în fruntea alaiului, având de o parte şi de alta şase armăşei care de asemenea uluiau prin frumuseţea veşmintelor: hainele de culoarea sângelui, încinse cu cingătoare de argint, desfăcute în faţă, anume ca să lase la vedere cizmele de piele galbenă şi pantalonii de postav verde, tichiile ca lămâia de Chipru, trase pe o ureche şi împodobite cu steluţe argintii. Pe umărul stâng duceau câte un topuz ferecat în argint, iar pe cel drept câte un arc de lungimea unui om. Tolbele argintate ce le atârnau la brâu erau doldora de săgeţi.</p>
                  <p rend="justify">Dar şi mai osebiţi ca înfăţişare erau cei şaptesprezece satârgii, cu ale lor coifuri şi pieptare de alamă ce sclipeau în lumina soarelui tomnatec de-ţi luau ochii, putând să juri că erau din aur curat. Bărbile lor lungi până la brâu acopereau în parte strălucirea platoşelor, şi nici asemenea podoabă bărbătească nu mai fusese văzută pe aici.</p>
                  <p rend="justify">N-avea boieri în suită, căci pe vel-vornicul Bucioc şi pe vel-postelnicul Goia îi trimisese mai înainte în întâmpinarea leşilor, şi acum îl aşteptau, iar ceilalţi credincioşi rămăseseră împrăştiaţi prin ţară din poruncă domnească. Erau însă şi din aceia care se dăduseră betegi, spre a nu se amesteca în încăierarea cu turcul, căci aşa le era multora în obicei. Alţii făgăduiseră că se vor înfăţişa cu oaste, de îndată ce ar fi pătruns duşmanul în ţară, dar parcă te puteai bizui pe vorba lor?! Sprijinul de nădejde rămâneau tot în lefegii.</p>
                  <p rend="justify">La rândul lor, ca să-l cinstească pe domnitor cum se cuvenea, leşii au trimis în întâmpinarea lui pe pan Tadeus Thyskievicz, cu patru sute de cazaci călări şi două sute de pedestraşi, în acest fel, cam la vreo două leghe depărtare de tabără, se mai mări alaiul domnesc. De cum se apropiară calea jumătate, sosiră înşişi hatmanii Zolkiewski şi Koniecpolski, însoţiţi de luptători de faimă ca Potocki, Kallinowski, Liubomirski, Rogavski şi mulţi alţii, printre care chiar şi pan Korecki, cu toată bănuiala ce căzuse asupra lui.</p>
                  <p rend="justify">Întâmpinându-se, cele două alaiuri, s-au oprit spre a se saluta, după care pan Zolkiewski l-a poftit pe domnitor de-a stânga sa şi s-au îndreptat spre tabără. De cum au fost zăriţi, toate steagurile fură desfăşurate, iar tunurile prinseră a trosni în cinstea oaspetelui din Moldova. Descălecând, au pătruns într-un loc anume rânduit ca să asculte cu toţii slujba religioasă făcută de însuşi episcopul Cracoviei, aflat şi el acolo. După aceea s-au dus în cortul lui pan Zolkiewski, unde fuseseră poftite chiar şi căpeteniile de mai mică însemnătate, dar tuturora trebuia să li se ceară părerea asupra felului cum aveau să sa lupte cu păgânii.</p>
                  <p rend="justify">Cei doi boieri moldoveni aflaţi acolo înainte de sosirea voievodului lor nu prea se arătară mulţumiţi de puţinătatea leşilor şi Vodă le dădu dreptate, dar nu avea puterea să mai schimbe nimic. Totuşi el fu cel dintâi care vorbi, socotind o pierdere de timp dacă nu ar fi fost cu toţii una cu cele ce avea să le spună, după judecata lui.</p>
                  <p rend="justify">—  Preacinstiţi hatmani şi viteji şleahtici! începu el, după ce-şi drese glasul. Ca unul ce cunosc sama oştirii lui Iskender-paşa, zic să-l pălim acuma, pe negândite, la cetăţile lui cele mai întărite, ca Bender, Cetatea Albă şi Chilia. Alungându-l, am putea lăsa în locul turcilor câte două sute de valoni…</p>
                  <p rend="justify">—  Am împuţina oastea noastră! sări Kallinowski.</p>
                  <p rend="justify">—  Nu zic ba! răspunse voievodul. Să ştiţi însă că, atâta timp cât Iskender-paşa nu capătă sprijin de la Poartă, toată oştirea lui abia dacă se ridică la vreo opt mii de oameni, şi pe aceia îi cam ştiu eu cât preţuiesc.</p>
                  <p rend="justify">—  În răstimp i-ar putea sosi ajutoare!…  îl întrerupse pan Koniecpolski, dar Gaşpar-vodă nu-i dădu răgaz să continuie.,</p>
                  <p rend="justify">—  Nici gând! făcu el zâmbind. Trimiţându-le haraciul şi descotorosindu-mă totodată pe cale paşnică de lefegiii turci, dregătorii stambulioţi nu vor mai crede în veştile pe care le vor primi de la serasker, o bună bucată de vreme. Tocmai potrivită ca să putem izbi noi, acolo unde nici nu se aşteaptă.</p>
                  <p rend="justify">—  Spusele măriei-tale se leagă, intră în vorbă şi marele hatman. Ba chiar sunt ademenitoare, dar îndoielnice. Vor fi şi tătarii alături de Iskender-paşa, iar de ne pripim ne-om pomeni cu ei asupra noastră, şi sunt mulţi cât frunza şi iarba.</p>
                  <p rend="justify">— Să rămânem lângă Nistru! zise scurt pan Liubomirski.</p>
                  <p rend="justify">—  Şi eu îi împărtăşesc părerea! încuviinţă pan Koniecpolski.</p>
                  <p rend="justify">—  Atunci turcul are să pustiiască toată Moldova! sări şi dumnealui vel-vornicul Bucioc. Moşiile lui se aflau, de altfel, printre cele dintâi în calea năvălitorilor.</p>
                  <p rend="justify">—  Am putea trece Nistrul ca să fim în Moldova, dar să nu ne îndepărtăm de mal, fiindu-ne astfel la îndemână a ne întoarce acasă la noi dacă vom avea necaz, răspunse pan Koniecpolski. Pe urmă cazacii ar păli pe la spate ordiile tătăreşti, răstimp în care poate o să ne mai vină şi alţi oşteni în rândurile noastre.</p>
                  <p rend="justify">—  Chiar nădăjduiţi? întrebă zâmbind voievodul Moldovei. Fusese vorba de vreo optzeci de mii…</p>
                  <p rend="justify">—  Dar măria-ta câţi ai adus? sări pan Zolkiewski.</p>
                  <p rend="justify">—  Mă bizui pe vreo douăzeci de mii, dacă nu chiar mai mulţi, răspunse cam stingherit Gaşpar-vodă, căci îl însoţiseră la Hotin numai cei şase sute de lefegii străini.</p>
                  <p rend="justify">—  De bună-seamă că majestatea sa regele Zygmund are să ne trimită şi altă oaste şi tocmai pentru aceea nu trebuie să ne zorim, mai spuse marele hatman.</p>
                  <p rend="justify">—  Dar în acest răgaz şi Iskender-paşa va strânge de două sau trei ori mai mulţi oameni, şi nu va mai fi chiar atât de lesne de biruit! se înciudă Gaşpar-vodă.</p>
                  <p rend="justify">Multe ceasuri s-au mai încontrat în acel sfat, fiecare apărându-şi părerea, însă până la urmă tot hatmanul a hotărât:</p>
                  <p rend="justify">—  Trecem în Moldova ca s-o ferim de jaf, dar vom face tabără tot în locul acela de lângă Iaşi, unde a fost şi răposatul hatman Zamoyski. Cum îi zice?</p>
                  <p rend="justify">—  Ţuţora, îi răspunse pe dată vel-postelnicul Goia.</p>
                  <p rend="justify">—  Aşa! încuviinţă pan Zolkiewski. În acest fel suntem şi aproape de Nistru, putând aştepta întărituri. Cum spuneai domnia-ta, pan Koniecpolski, că vrei să-i pui pe cazaci să lovească tătarii pe malul Nistrului, ar fi o irosire zadarnică de forţe, de vreme ce grosul oştirii ar rămâne în Kameniţa. Dar nici cele plănuite de măria-ta, zise el către Gaşpar-vodă, nu pot prinde viaţă. Deocamdată nu suntem decât vreo opt mii de oameni şi, împrăştiindu-ne în toată Moldova ori lăsând valoni prin cetăţile turceşti, am rămâne numai o mână de oaste, uşor de înfrânt.</p>
                  <p rend="justify">Domnitorul înghiţi în sec de ciudă. Nu era oştean de meserie, însă era la mintea oricui că zăbava nu putea să-i prindă bine decât lui Iskender-paşa, care cu o lună înainte nici nu se gândea la vreo luptă. Aşteptând, îi vor sosi şi lui alte ajutoare, şi fără îndoială că şi tătarii i se vor alătura. Atâta îngustime de minte îl scârbi pe domn, făcându-l să fie tare dezamăgit. Aceasta era şi părerea celor doi boieri care-l însoţiseră, iar acum în mintea lor începură a încolţi gânduri de părăsire a unei domnii ce părea sortită înfrângerii. Cât despre oştenii de rând, aceştia n-aveau cum şti ce se va întâmpla, dar se bucurau că se vor înfrunta cu păgânii.</p>
                  <p rend="justify">Cu mare greutate se urniră din loc şi după aproape o săptămână de drum abia dacă atinseră malurile Răutului. După alte două zile, în faţa dealurilor de lângă Delidolina hatmanii au poftit să vadă cam care este puterea de luptă a oştirii şi pentru aceasta husarii lui Rogawski au făcut o probă, de parcă ar fi fost la muştru şi nu în drum către un duşman adevărat. Gaşpar-vodă turba, nu alta, însă n-avea ce face, şi astfel se pierdea o groază de vreme de pomană.</p>
                  <p rend="justify">Abia în cea de-a douăsprezecea zi a lui septembrie, oştirea ajunse pe malul Prutului, la Ţuţora, unde aşteptau vreo cinci sute de lefegii în frunte cu ser Marino Resti, precum şi pârcălabul Marcu Iancovici cu feciorii strânşi de el peste munte. Se mai aflau şi câţiva boieri ce nu dăduseră bir cu fugiţii, veniţi împreună cu vreo mie de oameni, răzeşi, târgoveţi şi boieraşi.</p>
                  <p rend="justify">—  Dar unde ţi-i oastea, măria-ta? întrebă cam în batjocură pan Zolkievski, văzând puţinătatea moldovenilor.</p>
                  <p rend="justify">—  Se vede că o aşteaptă pe a luminăţiei-voastre, răspunse dârz voievodul.</p>
                  <p rend="justify">Pe la mijlocul lui septembrie, pe plaiurile moldovene vara abia dacă se mai face simţită şi, dacă nu ploua, ca să desfunde toate drumurile, plecarea păsărilor călătoare către miazăzi vestea ivirea toamnei. Era vremea culesului şi gospodarii se gândeau cum să facă să-şi strângă holdele, spre a putea ieşi cu zile din iarna grea şi viforoasă. De aceea, puţini fură cei care se încumetară a veni la oaste, fie siliţi, fie ademeniţi de plata ce ar fi putut-o dobândi. Tocmai lor uitase a le vorbi domnitorul despre ţara cea mare şi mult visată a tuturor românilor, aşa că poporenii îşi închipuiau că nu putea fi vorba decât de o nouă încleştare dintre lehi şi turci, în care ei n-aveau a se amesteca.</p>
                  <p rend="justify">—  Gândeam că nu mai ajungeţi, măria-ta, cuteză Marcu să-şi spună păsul, când i se înfăţişă stăpânului său.</p>
                  <p rend="justify">—  Decât aşa, mai bine nu veneam deloc, răspunse mâhnit voievodul. Lâncezim de mai bine de două săptămâni, parcă anume spre a-i da răgaz turcului să se gătească de luptă.</p>
                  <p rend="justify">—  Să ne fi repezit noi, doamne! Să fi chemat oastea ţării…</p>
                  <p rend="justify">—  Prea târziu, prietene, dădu din cap Vodă şi numai că nu-i dădură lacrimile cât era de cătrănit. De bine, de rău, lefegiii leşilor se pricep la meşteşugul bătăliilor, dar pe români când să-i mai deprindem cu arme de foc? Aşadar să facem ca prietenii noştri, care, chipurile, au venit să ne apere, şi să ne încredem în noroc.</p>
                  <p rend="justify">Începuse a se strica prieteşugul cu făloşii vecini de la miazănoapte şi mai cu seamă Gaşpar-vodă nu-l mai avea la inimă pe pan Zolkiewski, din care pricină se gâlceveau mai în fiecare zi. Îi venea să-şi dea cu pumnii în cap pentru prostia ce făcuse, bizuindu-se mai mult pe lehi şi nu pe oamenii ţării. Văzuse limpede că cei de dincolo de munte şi din toate părţile româneşti îl urmează şi fără plată, cum era Marcu şi ai lui, dar el se lăsase îmbătat de puterea sâneţelor şi a plumbilor secerători de vieţi omeneşti, şi nu se încrezuse în voinţa de veacuri a neamului românesc.</p>
                  <p rend="justify">Un licăr de speranţă îi mai rămăsese pe undeva, şi pentru aceea porunci ca Marcu şi feciorii lui să plece în grabă spre Hotin, dar acesta se împotrivi din răsputeri şi rămase lângă domnul şi stăpânul său, trimiţându-şi numai o parte din oşteni. Ceilalţi începură a săpa gropi şi şanţuri după pilda leşilor, spre a se adăposti ca şoarecii în pământ, dacă ar năvăli duşmanul.</p>
                  <p rend="justify">—  Avem să sfârşim ca nişte popândăi! zise Mihai, care era ca un fel de umbră a bănăţeanului.</p>
                  <p rend="justify">În inima lui începuse a se îndoi de acele vise pe care le crezuse aievea, şi o mare tristeţe îl cuprinse. Îl apucase şi dorul de Ciunga, de sărmana Sâneftă pe care n-avea s-o mai vadă niciodată, şi numai zel de luptă nu mai avea. Poate că după bătălie, dacă va mai scăpa cu viaţă, avea să se întoarcă prin părţile ardelene şi, de ce nu, chiar la Ciunga?…</p>
                  <p rend="justify">—  Nu-mi închipui cum avem să-i batem pe turci de vreme ce ne lăsăm împresuraţi de bună-voie, în loc să-i întâmpinăm?! zise el nemulţumit.</p>
                  <p rend="justify">—  Apoi să ştii că nici eu nu văd pentru ce facem asta, dar aşa-i porunca. Totuşi, nici măria-sa nu-i prea încântat de ceea ce facem! oftă bănăţeanul.</p>
                  <p rend="justify">Vremea s-a stricat, mai apoi şi cerul a rămas zile întregi acoperit de nori plumburii. De când s-au aşezat în tabără, oştenii creştini au tot săpat şanţuri şi au rânduit carele cele mari cu merinde tot o roată, adăpostindu-se la mijloc, după mormanele de pământ bătătorit.</p>
                  <p rend="justify">—  Ce treabă o mai fi şi asta? întrebă acelaşi Mihai. Mai bine ne-am fi tras după zidurile unei cetăţi, care sunt cu mult mai tari decât ce avem noi aici.</p>
                  <p rend="justify">—  Ca să putem fugi mai repede după turci!… râse Marcu, dar se vedea pe faţa lui că-i împărtăşea gândurile.</p>
                  <p rend="justify">—  Mi-e să nu trebuiască să-i rugăm să se înfricoşeze şi să plece, ca să ne putem lua după ei…</p>
                  <p rend="justify">Dar în vreme ce ostaşii creştini îşi mărturiseau sau nu temerile, Iskender-paşa căuta zadarnic să lămurească pe dregătorii Porţii de primejdia ce o aducea hainirea lui Gaşpar Grazziani, căci aceştia nu puteau să creadă că beiul de la Yaş n-ar fi fost credincios supus al padişahului, după cum se dovedise adeseori. Însă când îşi dădură seama că spusele seraskerului nu erau decât adevărul gol-goluţ, se hotărâră să-l sprijine. Marele vizir porunci pe dată să se ducă la Ţuţora Yusuf-paşa, beylerbeyul Rumeliei, Tiryaki Mehmed-paşa, sangeac-beyul de Nicboli, Koca Hizir-paşa de la Vidin (cel care era din neamul lui Mihaloglu), dar de mare nădejde rămânea tot Cânibek Giray, hanul de la Crâm. Acesta însă l-a trimis pe fratele său Devlet Giray-kalgay-soltan, cunoscut de moldoveni sub numele de „Galga-sultan”. Fireşte că nu s-ar fi putut să lipsească nici Arslanoglu Kantemir-mârza cu nogaii lui, iar până la jumătatea lui septembrie, Iskender-paşa, aşa după cum prevăzuse domnul Moldovei, adunase vreo şaizeci de mii de oameni cu totul.</p>
                  <p rend="justify">Numai că marele hatman al coroanei n-avea ştire despre aceasta şi nici barem să trimită iscoade nu s-a îngrijit la vreme, pricinuind astfel şi mai mare mânie lui Gaşpar-vodă.</p>
                  <p rend="justify">Zorii zilei de vineri 18 septembrie 1620 se arătau mohorâţi din pricina vremii de ploaie, dar chiar atunci se iviră şi călăreţii lui Kantemir-mârza. Dădură ocol taberii răcnind şi aruncând o ploaie de săgeţi, însă nu cutezară să se apropie, de frica sâneţelor şi archebuzelor. Către amiază începură şi hărţuielile între cele două părţi, mai cu seamă că cei din afară se înmulţeau văzând cu ochii.</p>
                  <p rend="justify">—  Înălţimea-ta, zise pan Potocki către hatman. Dacă ne-am repezi asupra lor, nu i-am ajunge până în Dunăre.</p>
                  <p rend="justify">—  Dar alţii ne-ar putea sări în spate! i-o reteză pan Zolkiewski.</p>
                  <p rend="justify">—  Oare să fie mulţi? întrebă şi pan Iacowski din Beltz.</p>
                  <p rend="justify">—  Va trebui să-i numărăm în luptă, cum spuneau spartanii, zâmbi încurajator hatmanul de câmp Koniecpolski. Altă putinţă nu avem!</p>
                  <p rend="justify">—  Barem de-am prinde „o limbă” de la ei…  tot ne-am mai dumeri întrucâtva, oftă marele hatman.</p>
                  <p rend="justify">Abia acum îşi dădea seama că ar fi trebuit s-o facă mai din timp şi nu în ceasul de pe urmă.</p>
                  <p rend="justify">—  Plătesc eu o sută de ducaţi celui care va aduce un turc! se băgă şi Gaşpar-vodă, făcându-i pe toţi să se întoarcă spre el a mirare.</p>
                  <p rend="justify">Văzând că nu fusese o vorbă aruncată în vânt, pan Zolkiewski încuviinţă şi se dădu veste printre oşteni, care nu mai pregetară şi unii se şi năpustiră peste întărituri, năzuind să câştige banii. Din păcate însă, cei ce nu se prăvăliră săgetaţi fură prinşi cu arcanul şi târâţi ca nişte saci până în rândurile tătăreşti, care săriseră cele dintâi la bătaie. Turcii rămăseseră în aşteptare, fiind şi mai în spatele lor. Obişnuiţi în încăierările cu călăreţii pustiurilor de iarbă, husarii lui Rogawski se repeziră asupra lor, dar, copleşiţi de mulţimea păgânilor, iute începură a da înapoi.</p>
                  <p rend="justify">Cazacii lui Ujadowski, din polcul lui Balaban, starostele de Winiţa, săriră atunci în ajutorul husarilor şi răcnetele lor sălbatice înspăimântară pe tătari, care cumpăniră şi începură a da înapoi. Se năpustiră şi alţii, de-a valma, din spatele întăriturilor, şi în acest fel îi puseră pe fugă pe duşmani, dând putinţă husarilor să se aşeze pe locurile avute la începutul iureşului. Amurgul zilei îi potoli pe luptători, dar lehii nu fură în stare să înfăţişeze decât căpăţâna unui turc, asta însă nu putea fi „o limbă” şi nici răsplată nu i s-a dat aducătorului.</p>
                  <p rend="justify">Peste noaptea ce s-a lăsat curând înflori în jurul taberei puzderia de focuri ale păgânilor şi abia atunci împresuraţii putură să-şi dea seama de mulţimea lor, chiar dacă aprinseseră într-adins mai multe, după cum era obiceiul, spre a-şi înspăimânta vrăjmaşul. La sfatul de seară, ţinut în cortul marelui hatman, s-a hotărât să se repeadă cu toţii a doua zi şi să-i izgonească măcar pe tătari.</p>
                  <p rend="justify">Astfel, în uruitul tobelor şi cu steagurile fâlfâind în vânt, lehii s-au pornit cu toată furia răzbind până în apropierea corturilor turceşti, însă plumbii le tăiară avântul şi mulţi se prăbuşiră pe vecie. Ienicerii săpaseră un şanţ în care se băgaseră şi de unde împroşcau moartea fără vreo pierdere din partea lor, şi cum trăgeau pe rând, la poruncă, nu se mai putea trece de ei. Acuma s-ar fi simţit nevoia unei căpetenii destoinice, dar hatmanii nu erau de faţă, şi chiar dacă ar fi fost…  De aceea lehii se opriră cu toţii, fără să îndrăznească nici măcar să fugă din calea plumbilor ucigători.</p>
                  <p rend="justify">Numai bine se potrivise că pârcălabul Şeptilici spuse domtorului:</p>
                  <p rend="justify">—  Să mă fi repezit eu cu oamenii mei asupra tătarilor din dreapta, ar fi putut fi înconjuraţi turcii.</p>
                  <p rend="justify">— Dă-i zor! Ce mai stai? fu răspunsul lui Vodă, măcar s-ar fi cuvenit ca leahul să fi făcut aceasta.</p>
                  <p rend="justify">Călărimea moldovenească de sub porunca lui Şeptilici se năpusti asupra tătarilor cu răcnete de „ucide!… ucide!” dar cum se apropiară, călăreţii îşi săltară cuşmele în vârful suliţelor şi trecură cu toţii de partea duşmanului. Pe dată au şi întors armele împotriva aripei stângi a husarilor, în vreme ce puşcaşii valoni se străduiau să astupe golul lăsat prin fuga moldovenilor.</p>
                  <p rend="justify">—  Nemernicul! tună furios voievodul. Ticălosul! Cu mâna mea am să-i sucesc gâtul! spumegă el. Dau zece mii de ţechini celui ce mi-l aduce viu pe vânzător.</p>
                  <p rend="justify">Marcu şi ser Resti, aflaţi în preajmă, încercară să-l potolească, fiind în stare să se repeadă el însuşi asupra trădătorului.</p>
                  <p rend="justify">—  Ruşinea mă va mânca, dragii mei! se căina domnitorul.</p>
                  <p rend="justify">—  Pe el, ilustrisime, şi nu pe alteţa-voastră, îi răspunse raguzanul aţinându-i calea.</p>
                  <p rend="justify">—  Ba pe noi toţi, că şi aşa se uită Zolkiewski cu ochi haini la mine, de parcă eu l-aş fi vârât în capcana asta prostească.</p>
                  <p rend="justify">Se opriră în loc fiindcă larma bătăliei încetă ca prin farmec, şi atunci îl zăriră pe Mihai venind către ei purtându-şi calul de căpăstru, căci de-a curmezişul şeii se afla un om legat-cobză.</p>
                  <p rend="justify">— Cine-i? întrebă Marcu.</p>
                  <p rend="justify">—  Dumnealui, pârcălabul Şeptilici.</p>
                  <p rend="justify">— Unde-i? sări Vodă de cum îi auzi numele. L-ai prins?</p>
                  <p rend="justify">—  Aici, măria-ta, răspunse tânărul căpitan. L-am găsit pe jos, călcat în copitele cailor chiar de oştenii lui.</p>
                  <p rend="justify">Domnitorul se lumină la faţă:</p>
                  <p rend="justify">— Asta înseamnă că s-a împotrivit vânzării!</p>
                  <p rend="justify">—  Aşa se vede, fu de părere şi Marcu.</p>
                  <p rend="justify">— Atunci pentru ce l-ai legat?</p>
                  <p rend="justify">— Ca să nu cadă! răspunse Mihai.</p>
                  <p rend="justify">—  Sărmanul! se îmblânzi Vodă mângâindu-i creştetul ca unui copil. Şi eu îl blestemam pe nedrept. Să fie dus la mine în cort şi să-i îngrijiţi rănile.</p>
                  <p rend="justify">—  Măria-ta…  gemu rănitul. Eu n-am putut…</p>
                  <p rend="justify">—  Am aflat, credinciosul meu slujitor. Stai liniştit şi du-te să te oblojeşti! Nu te mai gândi la cei care te-au părăsit, căci aşa-i când se vântură pleava, zboară aiurea dacă sufli peste ea. Mai bine!</p>
                  <p rend="justify">În semn de iertare şi de împăcare îi puse în deget un inel cu smarald şi porunci să fie dus neîntârziat în tabără. De fapt însă pârcălabul nu era într-atât de greu lovit pe cât se prefăcea. Nu se împotrivise fugii celorlalţi, căci el o pusese la cale, dar cum se afla în frunte şi până să-i afle gândurile tătarii i-au săgetat calul şi oştenii lui cu greu l-au putut feri să nu-l zobească. S-a ales cu vreo câteva vânătăi, dar spaima i-a fost mai mare când fu adus în faţa fostului său stăpân. Făcând pe mortul a tras cu urechea la cele ce se vorbeau, şi aşa i-a venit gândul dezvinovăţirii.</p>
                  <p rend="justify">În dimineaţa zilei de duminică, un gornist turc dădu de veste împresuraţilor:</p>
                  <p rend="justify">—  Ascultaţi, ghiauri necredincioşi! Marele serasker de Karamania, Iskender-paşa, făgăduieşte să vă lase slobozi a vă întruna pe la casele voastre, de unde aţi venit. Înălţimea-sa nu are treabă cu lehii, dar porunceşte să-i fie dat pe dată robul cel hain, pe nume Grazziani, care a fost bey la Bogdan ili. Altcum să nu faceţi, căci pieirea vă aşteaptă!</p>
                  <p rend="justify">Murmure surde se auziră prin toate colţurile taberei creştinilor, după plecarea solului.</p>
                  <p rend="justify">—  Aşa ceva nu-i cu putinţă! tună pan Kallinowski, când se înfăţişă marelui hatman al coroanei la sfat. Ce vă uitaţi aşa la mine? se răsti el spre cei de faţă. Cinstea noastră ar fi pe veci terfelită, dacă am da păgânului pe fratele nostru de arme</p>
                  <p rend="justify">—  O mare mârşăvie! adăugă tăios şi pan Rogawski.</p>
                  <p rend="justify">— Oricum, zise mai potolit pan Balaban, măcar că din pricina lui ne aflăm la strâmtoare, nu se cade să-l dăm turcilor.</p>
                  <p rend="justify">—  De n-ar fi fost el, n-ar fi pierit atâţia viteji de-ai noştri, şuieră printre dinţi pan Korecki, care-l duşmănea pe voievod.</p>
                  <p rend="justify">Pan Zolkiewski îi ascultă pe toţi, pe rând, mulţi împotrivindu-se unei asemenea vânzări, dar el nu dădu un răspuns hotărât.</p>
                  <p rend="justify">— Vom mai chibzui! zise el cu voce joasă.</p>
                  <p rend="justify">Mai târziu trimise un sol spre a le cere turcilor pe cineva care să se întâlnească şi să discute cu pan Korecki, trimisul lui, acesta având să le dea şi răspunsul.</p>
                  <p rend="justify">Nimeni însă nu ştia ce gânduri avea şleahticul şi nici cele poruncite de marele hatman atunci când s-a întâlnit sub un copac din lunca Prutului cu Veli-şah, o căpetenie de-a lui Kalgay-soltan.</p>
                  <p rend="justify">—  Am făgăduit bani! răspundea Zolkiewski celor care-l întrebau. Cât despre hospodarul moldav, le-am spus că nu mai este printre noi, mai adăuga el pentru cei care voiau să ştie anume ce se va întâmpla cu prietenul lor de arme.</p>
                  <p rend="justify">Toată duminica a trecut fără nici o hărţuială, dar cu tot felul de sfaturi tainice şi şuşoteli pe la dos. Din astă pricină Gaşpar-Vodă socoti că nici nu se mai cădea să se ducă pe la sfaturile lui pan Zolkiewski, câtă vreme acesta nu se împotrivise cu tărie şi de la bun început cererii lui Iskender-paşa. Avea pe lângă el, în afară de boierii pomeniţi mai sus, şi pe hatmanii Borâşi şi Duca, pe vel-vornicul Ţării de Jos, dumnealui Coste Nicoriţă, şi alţii mai mărunţi.</p>
                  <p rend="justify">Cel de pe urmă se dovedise nespus de cutezător, căutându-şi pierzania în luptă, dar moartea îl ocolea, cu toate că se băga unde era primejdia mai mare. Scăpase întotdeauna teafăr şi nevătămat.</p>
                  <p rend="justify">Pe toţi aceştia i-a chemat voievodul în cortul lui, lăsând paza în seama căpitanului Mihai, şi aşa îi găsiră panii Potocki şi Kallinowski.</p>
                  <p rend="justify">—  Principe! Am venit, ca oameni cinstiţi ce suntem, să-ţi spunem că hatmanul nostru vrea să te vândă, spuse pe faţă pan Kallinowski.</p>
                  <p rend="justify">—  Noi însă şi mulţi alţii ne împotrivim unei asemenea mârşăvii şi îţi cerem să vii cu noi.</p>
                  <p rend="justify">—  Unde?! se miră Gaşpar-vodă.</p>
                  <p rend="justify">—  Fugim la noapte, care cum om putea. Daca izbutim să trecem Prutul, suntem scăpaţi.</p>
                  <p rend="justify">—  Noaptea-i întunecoasă şi n-are să se bage de seamă, că tătarii dorm de obicei şi nici nu au să-şi închipuie cum ar încerca cineva să fugă pe o astfel de vreme, adăugă pan Potocki.</p>
                  <p rend="justify">Voievodul rămase pe gânduri. Îi veniră lacrimi amare în ochi, dar nu vru să-şi arate slăbiciunea în faţa şleahticilor.</p>
                  <p rend="justify">—  Vă mulţumesc, dragi prieteni, răspunse el încet. Mă mai gândesc şi, de-o fi, mă alătur vouă din toată inima.</p>
                  <p rend="justify">—  Atunci rămâi cu bine, principe! îşi luă rămas bun pan Kallinowski.</p>
                  <p rend="justify">—  Şi mult noroc la gândul cel bun! adăugă zâmbind celălalt şleahtic.</p>
                  <p rend="justify">Dar după plecarea celor doi străini domnitorul abia de mai putu vorbi, cu glas tremurat, ca pentru sine:</p>
                  <p rend="justify">—  Să fug?… aşa am ajuns?… şi toate visurile mele?…  ale neamului acesta urgisit de soartă, cui să i le las?…  Nici n-am apucat a ne bate, şi gata vânzarea!</p>
                  <p rend="justify">—  Măria-ta, zise vel-vornicul Bucioc. Să nu ne lăsăm, pentru nimic în lume. Iacă să fugim, că nu-i rea povaţă, dar om strânge iarăşi oaste şi ne-om întoarce.</p>
                  <p rend="justify">—  Venim cu mai multă putere, doamne, zise şi boierul Goia. Îi spulberăm, nu alta!</p>
                  <p rend="justify">Prin mintea lui Gaşpar-vodă goneau tot felul de gânduri, dar cel mai de luat în seamă rămânea tot acela de a strânge o nouă oaste. „Avea dreptate Marcu! Numai oastea ţării ne mai poate scăpa”, îşi aminti el de povaţa bănăţeanului. Chibzuiră în fel şi chip, iar până la urmă hotărâră fuga, împreună, chiar în aceeaşi noapte.</p>
                  <p rend="justify">De cum se aşternu întunericul, cei doi şleahtici se iviră iarăşi în cortul voievodului, îmbiindu-l să-i însoţească. Dădură însă peste un om tare cătrănit, căci toţi sfetnicii lui trecuseră la duşman, rămânând numai cu Bucioc, Goia, Nicoriţă şi Şeptilici, care încă mai şchiopăta după păţania din ziua trecută.</p>
                  <p rend="justify">—  Cu cât mai puţini vânzători în jurul tău, cu atât mai bine, îl mângâie, pan Kallinowski.</p>
                  <p rend="justify">Atunci Vodă îşi întoarse faţa întristată către însoţitorii care-i mai rămăseseră:</p>
                  <p rend="justify">—  Eu nu pot să fug la Iskender-paşa, dar care dintre voi doreşte este slobod s-o facă, fiindcă din clipa asta vă dezleg de jurământul ce mi-aţi făcut.</p>
                  <p rend="justify">—  Rămânem cu măria-ta, ori ce o fi! răspunse Marcu, iar ceilalţi încuviinţară din cap.</p>
                  <p rend="justify">—  Ei, bine, să ne tragem din faţa duşmanului mai puternic decât noi, dar să ne întoarcem să-l răzbim cu oastea ţării! Să nu se zică vreodată că am fugit de frică!</p>
                  <p rend="justify">—  Aşa vom face, doamne! răspunseră mai toţi într-un glas. Se apropia miezul nopţii şi vremea se răcorise binişor.</p>
                  <p rend="justify">Multe dintre focurile vrăjmaşului începură a se stinge, fie că erau mincinoase, fie că cei din preajmă adormiseră. Când socotiră timpul cel mai potrivit, se strecurară până la malul apei, de unde o apucară prin stufăriş şi mlaştină în susul râului, până ce aveau să dea peste vadul ce ieşea în satul Branişte. Vel-vornicul Bucioc se lăudase că ştia bine locurile, şi le slujea acum de călăuză.</p>
                  <p rend="justify">Cu toate poveţele celorlalţi, Gaşpar-vodă nu vruse cu nici un chip să-şi părăsească frumosul lui armăsar şarg, aşa că Mihai îl ducea de căpăstru. Înainte de plecare îşi înfăşuraseră capetele în turbane şi chibzuiră să vorbească numai cei care ştiau turceşte, ca să fie luaţi drept urmăritori ai fugarilor leşi, dar mai mult se mergea în tăcere.</p>
                  <p rend="justify">Pătrunseră printre frunzele tăioase ale trestiilor care le şfichiuiau obrajii şi deodată se pomeniră în mâl, până mai sus de genunchi. Din nefericire, şargul fiind mai greu, se afundă şi mai adânc, fără putinţă să mai fie urnit din loc.</p>
                  <p rend="justify">—  Lasă-l, măria-ta! îi şopti Marcu la ureche, văzându-l pe Mihai cum se canonea să tragă de armăsar.</p>
                  <p rend="justify">Apucară şi ceilalţi, dar zadarnic. Nu izbutiră decât să se facă auziţi de câţiva tătari rătăcitori prin noapte pentru a despuia şi jefui morţii. Noroc însă că n-au cutezat să se apropie prea mult.</p>
                  <p rend="justify">— Cine-i acolo? auziră ei o voce cam îngrijorată.</p>
                  <p rend="justify">— Turci! răspunse pe dată Marcu.</p>
                  <p rend="justify">—  Ce căutaţi atunci prin preajma noastră?</p>
                  <p rend="justify">—  Am găsit un cal împotmolit şi acum ne uităm să nu fie şi stăpânul lui prin apropiere.</p>
                  <p rend="justify">—  Ba să faceţi bine şi să vă căraţi în partea voastră, că prada de aici ni se cuvine nouă! se răsti tătarul.</p>
                  <p rend="justify">—  Dar noi am dat mai întâi peste el, se împotrivi de formă bănăţeanul.</p>
                  <p rend="justify">—  Plecaţi cât vă spun cu binele, că de nu…</p>
                  <p rend="justify">—  Bine! Iacă ne ducem! răspunse Marcu şi toţi răsuflări uşuraţi, căci nici nu voiau altceva.</p>
                  <p rend="justify">Cu multă părere de rău îşi părăsi voievodul armăsarul, dar nu mai înainte de a-i cuprinde grumazul şi a-l săruta drăgăstos, ca pe un copil iubit. La rândul lui şi dobitocul parcă înţelesese ce soartă îl aştepta şi scoase un nechezat dureros, care sfâşie inima fugarului domn. În acest fel se lămuriră însă şi tătarii că era vorba de un cal adevărat.</p>
                  <p rend="justify">—  Nu cumva să-l ucideţi! strigă iar un tătar.</p>
                  <p rend="justify">—  Vouă vă rămâne, lacomilor! răspunse Marcu spre a-i linişti oarecum.</p>
                  <p rend="justify">—  Rămân eu să-l apăr, doamne! zise Mihai, văzând ce grea era despărţirea.</p>
                  <p rend="justify">—  Nici nu poate fi vorba de aşa ceva, zise Vodă. Îţi mulţumesc pentru inima ta cea bună, dar mai de folos îmi eşti dacă mă însoţeşti.</p>
                  <p rend="justify">—  Dacă ar da peste tine tătarii ar fi şi mai rău, căci ar vedea că nu suntem turci şi ne-ar lua urma, adăugă Marcu. Hai cu noi!</p>
                  <p rend="justify">Bâjbâind pe întuneric, abia izbutiră să-şi tragă picioarele din mâl şi se ţineau cu greutate pe urmele boierului Bucioc. Ba şi dumnealui, boierul Şeptilici, parcă se mai înzdrăvenise, ori uitase că fusese şchiop, că păşea zdravăn în rând cu ceilalţi. Cei doi lehi, cu pârcălabul Amati şi vel-postelnicul Goia, se aflau în preajma domnitorului, păşind unul lângă celălalt, îngreunându-şi mersul. La urmă de tot rămăseseră Marcu, Mihai şi Resti, căci alţii nu se mai încumetaseră să fugă.</p>
                  <p rend="justify">Apropiindu-se de malul apei ce clipocea la vale, la un semn al lui Bucioc se opriră cu toţii spre a-şi mai trage suflarea. Pe undeva, la deal, se auzea zgomotul ce nu putea fi decât al vadului mult dorit. Malul dimpotrivă însă părea foarte apropiat, încât lui Potocki îi trăsni prin cap să se repeadă în apă, nădăjduind ca din câteva salturi să ajungă dincolo. Spuse aceasta şi celorlalţi, dar, în afară de Amati şi Kallinovski, nu găsi ascultare. Toţi trei se avântară voiniceşte, dar amarnic s-au mai înşelat, căci puterea apei se dovedi a fi cu mult mai mare decât o bănuiseră, târându-i la vale. Nici măcar un strigăt de ajutor n-au mai putut scoate, pierind cu toţii.</p>
                  <p rend="justify">— Amati! se căina Vodă. Pentru ce ai făcut asta?</p>
                  <p rend="justify">Un şuierat de săgeţi le zbârnâi pe la urechi, fiind trase de tătarii care ajunseseră la armăsarul împotmolit şi îşi dăduseră seama că fuseseră amăgiţi când li s-a spus că fugarii ar fi turci.</p>
                  <p rend="justify">— La vad! strigă vel-vornicul Bucioc, apucând-o la fugă chiar pe malul apei.</p>
                  <p rend="justify">Împroşca apa cu picioarele tot aşa ca odinioară, în copilăria lui îndepărtată, când se ducea la scăldat în miez de vară. Fu urmat pe dată de voievod şi de cei trei boieri, în vreme ce Marcu şi Mihai rămaseră pe loc spre a se împotrivi tătarilor cu spada în mină, acoperind fuga domnitorului.</p>
                  <p rend="justify">Izbutiră să se îndepărteze şi din pricină că tătarii, la rândul lor, se înmocirliră, abia mai putând să se mişte. Prundişul mărunt al vadului li s-a părut cea mai bătătorită cale, iar când s-au văzut pe malul celălalt cu toţii au răsuflat uşuraţi, aducând mulţămită cerului că i-a scăpat. În urmă, Marcu şi Mihai se luptau cu urmăritorii, izbutind să şi doboare doi dintre ei. Ceilalţi se opriră şi începură a striga după ajutoare, aşa că în curând aveau să trezească întreaga tabără, iar câte unul se şi ivea când şi când, pe malul celălalt, salutându-i cu câte o săgeată pe la urechi.</p>
                  <p rend="justify">—  Vom intra iarăşi în stufăriş, zise Marcu. Nici gând să mai răzbim prin vad, dar cel puţin l-am scăpat pe măria-sa. Noi o să apucăm către vale.</p>
                  <p rend="justify">Pătrunseră în mâlul rece şi cleios, dar răcnetele se auzeau acuma peste tot.</p>
                  <p rend="justify">—  Până aici ne-a fost! şopti Mihai înfrigurat.</p>
                  <p rend="justify">— Ia taci! Parcă au apucat-o la deal?</p>
                  <p rend="justify">— Îhî!</p>
                  <p rend="justify">—  Ştii să înoţi?</p>
                  <p rend="justify">— Da.</p>
                  <p rend="justify">—  Atunci să ne lăsăm în apă pe lângă mal, aşa cum făceam cândva la prinsul racilor. Socot că şi tu ştii.</p>
                  <p rend="justify">— De bună-seamă. Asta era plăcerea copilăriei, vara, numai că iar o să ajungem în tabără.</p>
                  <p rend="justify">—  Altfel aici ne lăsăm ciolanele. Haide, şi cum ne-o fi norocul.</p>
                  <p rend="justify">Tătarii socotiră că fugarii aveau să apuce calea spre miazănoapte, aşa că goniră cu toţii spre a le ieşi în cale unde nu se aşteptau, malurile fiind fără stufăriş şi smârcuri, dar la vale era o mare vânzoleală şi de o parte şi de alta a apei.</p>
                  <p rend="justify">Gaşpar-vodă fu încredinţat că cei doi credincioşi slujitori se prăpădiseră, nemaiajungându-i din urmă, şi stoarse o lacrimă pentru bunul său prieten Marcu şi tânărul căpitan. Era cea mai grea lovitură ce o primea, şi un nod îi îngheţa graiul în gâtlej.</p>
                  <p rend="justify">—  Măria-ta! rupse tăcerea boierul Bucioc. Pe aici, prin apropiere, trebuie să fie satul Branişte, un cătun prăpădit, uitat de lume. Am însă un fin, botezat de răposatul taică-meu, şi e cel mai înstărit om din sat. Socot că ne-ar putea adăposti o zi-două, ori de nu, măcar să ne uscam la vatra lui şi să ne ajute să fugim mai departe.</p>
                  <p rend="justify">—  Să-ncercăm, răspunse domnitorul mai mult în şoaptă, căci gândul îi era tot la sărmanul Marcu.</p>
                  <p rend="justify">—  Nu cumva să fie tătari pe acolo şi am nimeri chiar în gura lupului, cum s-ar zice, se îngrijoră boierul Goia.</p>
                  <p rend="justify">—  Am să mă strecor pe furiş, spuse Bucioc, şi dacă nu-i nici o primejdie vă dau semn.</p>
                  <p rend="justify">—  Şi dacă sunt, doar n-ai să te baţi cu ei de unul singur?! Merg şi eu cu tine! sări boierul Nicoriţă.</p>
                  <p rend="justify">—  Eu zic, boieri dumneavoastră, începu smerit Şeptilici, să ne vedem de calea noastră pe lângă mal, până ce ne-or pierde urma.</p>
                  <p rend="justify">—  Ba, eu unul tot am să încerc la finu-meu Ştefan, că n-am decât de câştigat, se împotrivi vel-vornicul. Rămâneţi pe loc şi aşteptaţi după cum am zis. Doamne ajută! îşi făcu el cruce şi se pierdu în pâcla care începuse a se ivi prin lunca Prutului.</p>
                  <p rend="justify">—  Nici drumul nu ştiu dacă are să-l nimerească pe asemenea vreme, necum să ne mai dea şi semn, murmură postelnicul Goia, uitându-se după Bucioc.</p>
                  <p rend="justify">Totuşi rămaseră pe loc şi dând peste scorbura uriaşă a unei sălcii bătrâne se băgară în ea, atât pentru a se încălzi unul de la celălalt, cât şi pentru a se feri de priviri iscoditoare.</p>
                  <p rend="justify">Vel-vornicul Coste Bucioc nu călca pentru întâia dată pe aceste meleaguri, aşa că orbecăi la început, dar curând dădu peste o potecă bătută ce trecea chiar prin poarta finului său. Nu-i vorbă că avea vedere bună chiar şi pe întuneric, lăudându-se adesea că are ochi de mâţă, ori de viezure. Îl trezi pe gospodar în puterea nopţii, ciocănindu-i la uşă:</p>
                  <p rend="justify">—  Scoală, Ştefane! strigă el pe şoptite.</p>
                  <p rend="justify">—  Care eşti acolo, măi? întrebă morocănos ţăranul.</p>
                  <p rend="justify">—  Iacă eu, naşu-tău. Hai, deschide o dată!</p>
                  <p rend="justify">Se auzi ivărul zdrăngănind şi stăpânul se ivi în prag, numai în cămaşă şi izmene.</p>
                  <p rend="justify">—  Matale eşti, năşicule? Săru’ mâna!</p>
                  <p rend="justify">Nu părea chiar aşa de bucuros, după cum se lăudase boierul la plecare. Ba, dacă ar fi fost lumină, se vedea că nu prea arăta prea multă dragoste unui asemenea oaspete.</p>
                  <p rend="justify">—  Eşti singur? îl iscodi boierul intrând în casă nepoftit.</p>
                  <p rend="justify">— Precum vezi.</p>
                  <p rend="justify">— Dar ai tăi unde-s?</p>
                  <p rend="justify">—  Apăi, i-am dus peste Prut, la nişte neamuri, că doar nu era să-i ţin în calea tătarilor. Se aude că sunt o puzderie mai la vale, la Ţuţora.</p>
                  <p rend="justify">—  Tocmai de acolo vin şi eu, finule, şi mă bizui pe tine că ai să-mi dai o mână de ajutor să fug mai departe.</p>
                  <p rend="justify">—  Să fugi, năşicule?! Nu cumva aţi mâncat bătaie?!</p>
                  <p rend="justify">—  Cam aşa ceva! Trebuie să ajung la Iaşi, că de mă prind păgânii, harcea-parcea mă fac.</p>
                  <p rend="justify">—  Aşaaa? făcu gospodarul mormăind ciudat.</p>
                  <p rend="justify">Se gândise la început că naşu-său venise ca şi în alte daţi, căci se cam ţinea cu nevastă-sa Măria, cu toate că o dată cu anii se mai lăsase de acest drumeag şi nu-i mai călcase pragul cam demultişor, dar aşa ceva nu se uită. Nu-i vorbă că-i înmuiase ciolanele nevestei de fiecare dată, de parcă ea ar fi fost vinovata, dar acuma i se păru un prilej şi mai nimerit ca să se scape de un asemenea naş.</p>
                  <p rend="justify">—  Şi chiar te urmăresc liftele? mai întrebă el o dată.</p>
                  <p rend="justify">—  Aşa precum ţi-am zis. Dă-mi un cal bun, şi mâine în zori aş fi departe, pe drumul Herţei.</p>
                  <p rend="justify">—  Da’ nu-i bine, năşicule, se îndulci pe dată glasul gazdei. Mai stai oleacă să tragi un pui de somn, iar eu în răstimp m-oi duce să-ţi prind un armăsar, că i-am lăsat pe toţi la păşune. Pe urmă, te pomeneşti că-i fi şi flămând? Să-ţi dau să-mbuci ceva!</p>
                  <p rend="justify">—  Parcă ţi-a ieşit un sfânt din gură, finuţule, îşi frecă palmele boierul. Nu cumva ai şi niscai rachiu?</p>
                  <p rend="justify">— Cum să nu?</p>
                  <p rend="justify">—  Atunci îi şi mai bine. Hai să te ascult.</p>
                  <p rend="justify">Gospodarul dădu să iasă din odaie, dar se opri întorcându-se către Bucioc.</p>
                  <p rend="justify">— Da’ numai singur ai scăpat din bătaie?</p>
                  <p rend="justify">— Îhî! răspunse acesta fără preget.</p>
                  <p rend="justify">De cum se despărţise de tovarăşii lui, se gândise că fără „coadă” după el ar fi fost mai lesne să scape, şi apoi nici n-avea poftă să-şi lege viaţa de un voievod mazil. Pentru aceea îi şi dete asemenea răspuns, fără a-i mai păsa de cei care îl aşteptau zgribuliţi în lunca Prutului.</p>
                  <p rend="justify">Ştefan se ivi din nou, îmbiindu-l cu un clondir.</p>
                  <p rend="justify">—  Ia de bea, năşicule, să te mai încălzeşti, şi dă-ţi straiele jos de pe domnia-ta. Pune-le să se usuce, până mă întorc eu.</p>
                  <p rend="justify">—  Să trăieşti, finule, şi să-ţi dea Dumnezeu după inima ta cea bună. Lasă că şi eu te-oi răsplăti, numai să mă văd acasă la mine.</p>
                  <p rend="justify">Ţăranul mormăi ceva ce putea semăna a mulţumire, la fel de bine ca şi a blestem, dar vel-vornicul nu-l mai auzi, căci gâlgâia cu sete. Cuprins apoi de moleşeală, se trase mai lângă foc, începând să se dezbrace.</p>
                  <p rend="justify">Rămas numai cu cei trei boieri, pe care nu-i simţea prea apropiaţi de inima lui, Gaşpar-vodă era cam stingherit. Alta ar fi fost treaba să fi fost cu Marcu ori cu Resti, bunii lui prieteni! O veşnicie li s-a părut sărmanilor fugari până când zorile cenuşii se îndurară să se arate pe creasta delurilor din apropiere. Cerul însă rămase acoperit şi, din când în când, câte o pală de vânt ce tăia până la os îi învăluia pe înfriguraţii din scorbură.</p>
                  <p rend="justify">— Să pornim la drum, dragii mei, spuse voievodul. Se pare că am rămas numai noi, căci bietul Bucioc ar fi avut destulă vreme să ne facă semnul făgăduit ori să trimită pe careva după noi.</p>
                  <p rend="justify">— Or fi apucat tătarii în sat, măria-ta, fu de părere postelnicul Goia.</p>
                  <p rend="justify">—  Să mergem cu mare fereală, îi povăţui şi boierul Şeptilici, clănţănind din dinţi. Dacă ne simt liftele, ne-am ars.</p>
                  <p rend="justify">Păşiră deci cu mare grijă să nu cumva să trosnească vreun vreasc sub tălpi, şi încercară a se urni către susul apei.</p>
                  <p rend="justify">—  Acolo o fi cătunul? întrebă deodată boierul Nicoriţă, arătând cu degetul către nişte mogâldeţe ce păreau a fi case.</p>
                  <p rend="justify">—  Da! Chiar aşa! încuviinţă Goia.</p>
                  <p rend="justify">—  Neapărat vom trece prin faţa lui? se îngrijoră Şeptilici.</p>
                  <p rend="justify">— N-avem încotro! îi răspunse Goia.</p>
                  <p rend="justify">—  Ar fi bună acuma o cană de rachiu, zise Vodă strângându-şi dolmanul la piept. Nu credeţi că am putea cumpăra de la vreun sătean?</p>
                  <p rend="justify">—  Nici vorbă, măria-ta! Câtă vreme nu s-a întors Coste Bucioc, nu mai încape îndoială că acolo-s tătarii! îl încredinţa boierul Nicoriţă.</p>
                  <p rend="justify">—  Ia uitaţi-vă la casa ceea mai răsărită! arătă Şeptilici. Nu zicea boierul Bucioc că finu-său îi cel mai înstărit om de aici?</p>
                  <p rend="justify">—  Ba da! încuviinţă Goia. Dar…  ce-mi văd ochii?… Uite, prăjina ceia din gard…</p>
                  <p rend="justify">Un fior de gheaţă le străbătu spinarea, căci în ţepuşa înfiptă în nuielele împrejmuirii se zbătea în chinurile morţii un om. Şi acela era…  Bucioc!</p>
                  <p rend="justify">—  Tătarii! murmurară cu toţii deodată şi se traseră pe burtă către tufişurile de lângă mal.</p>
                  <p rend="justify">—  Dumnezeu să-l ierte! glăsui rar boierul Nicoriţă, ştiind că el însuşi avea nevoie de o asemenea iertare.</p>
                  <p rend="justify">Rămaseră o vreme în aşteptare, dar văzând că nu se mai întâmpla nimic o porniră iar la drum.</p>
                  <p rend="justify">Mai bine de o săptămână bătură coclaurile ţării, ferindu-se de căile mai umblate şi căutând adăpost în sate mai dosnice. Apucaseră mai întâi spre miazănoapte, ca să ajungă în Lehia, dar se răzgândiră, după ce aflară că slujbaşii domniei cercetau pretutindeni pe fugarii de la Ţuţora. Se străduia măria-sa Alexandru-vodă Iliaş să prindă cât mai mulţi, spre a-i da în mâna lui Iskender-paşa, după cum primise poruncă.</p>
                  <p rend="justify">Descumpăniţi, cei patru pribegi rămaseră o vreme într-un cătun de prin ţinutul Hârlăului, neştiind încotro s-o mai pornească.</p>
                  <p rend="justify">—  Să ne tragem către moşiile mele din Horincea. Ţinutul îi împădurit şi fără îmbulzeală de oameni. Să adăstăm acolo până s-o potoli viitoarea urmăririlor…</p>
                  <p rend="justify">—  Poftesc să mergem la Braşov! zise deodată fostul domn, neluând seamă cine anume vorbise. Am bani mulţi de căpătat de la un cămătar de acolo, după care putem să ne ducem la Praga, la împăratul, şi ne-om întoarce cu oştile lui. Atunci vom face dreptate în ţara asta!</p>
                  <p rend="justify">Din obişnuinţă boierii i se supuseră pe faţă, dar nu cu inimă bună îl mai însoţiră de acum încolo. Ba, Nicoriţă îi spuse verde în faţă că, de vreme ce aveau sa treacă prin pasul Oituzului, el îi va părăsi de cum vor ajunge în valea Trotuşului. Se va ascunde la vreo moşie de-a lui, după cum spusese, dar printre străini nu-l va însoţi pe domn. Ceilalţi tăcură mâlc…</p>
                  <p rend="justify">Cerşeau câte un codru de pâine de pe la oamenii săraci, care nici ei nu erau prea îndestulaţi dar nu voiau să primească plată, socotind că fac pomană de sufletul celor morţi. Nu se apropiară de nici o curte boierească, han ori cârciumă, ca să nu fie daţi în vileag. Straiele de pe ei se cam ponosiseră, iar inelele şi giuvaericalele erau dosite, laolaltă cu banii.</p>
                  <p rend="justify">Abia în preajma târgului Trotuş, de pe apa cu acelaşi nume, aflară că leşii scăpaseră de la Ţuţora dar că mulţi rămăseseră acolo pentru totdeauna.</p>
                  <p rend="justify">—  În cel mult trei zile ajungem la Braşov, boieri dumneavoastră, zise Gaşpar-vodă când poposiră într-o colibă părăsită din marginea unei păduri. De cum ne vedem acolo, avem să cumpărăm haine noi şi câte un cal, să nu ne mai chinuim picioarele pe jos. Ne vom da drept neguţători, ca să străbatem Ardealul, iar de Crăciun ne veselim în Sătmar. Până atunci să ne hodinim, că n-am închis ochii de două nopţi.</p>
                  <p rend="justify">Aşa şi era de fapt, căci, speriaţi de a nu fi prinşi, merseseră zi şi noapte, mirându-se ei înşişi de unde mai aveau putere. Aprinseră focul la gura colibei, iar voievodul, frânt de oboseală, numai că nu se prăvăli pe mormanul de frunze uscate ce slujise de aşternut altora mai înainte. În scurtă vreme i se auzi sforăitul.</p>
                  <p rend="justify">— Dar noi ce facem? întrebă biv-vel-postelnicul Goia.</p>
                  <p rend="justify">—  Eu am zis că mă duc la vreo moşie de-a mea, răspunse boierul Nicoriţă, şi chiar când s-o deştepta Vodă am să-mi iau rămas bun. Dacă vreţi, haideţi şi voi cu mine!</p>
                  <p rend="justify">—  Aşa, cu mâna goală? murmură gânditor Şeptilici.</p>
                  <p rend="justify">—  Ce vrei să zici? se miră Nicoriţă.</p>
                  <p rend="justify">—  Socot că are dreptate, se băgă şi Goia în vorbă. Dacă ne înfăţişăm la noua domnie fără nimic, nu are să se bucure măria-sa Alexandru-vodă.</p>
                  <p rend="justify">—  Voi aţi înebunit? Doar nu veţi fi vrând să-l daţi prins pe domnul nostru?! holbă ochii Nicoriţă.</p>
                  <p rend="justify">—  Numai…  căpăţâna! Îi şi mai lesne de cărat! rânji boierul Şeptilici, făcând cu ochiul spre celălalt tovarăş.</p>
               </div>
               <div type="div3">
                  <head>FUGARII.</head>
                  <p rend="justify">PÂRCĂLABUL ŞEPTILICI SE ÎNDEPĂRTASE fără să mai scoată o vorbă şi se întoarse atât de curând, încât cei doi mai că nu i-ar fi luat seama, dacă nu le-ar fi sărit în ochi capul însângerat al fostului lor voievod, pe care-l aducea de chică ucigaşul, ca pe un trofeu. Frumoasă-i barbă era năclăită de sânge, ce încă mai picura din vinele gâtului, iar ochii săi mari, deschişi, tremurau privindu-i cu mustrare.</p>
                  <p rend="justify">Biv-vel-postelnicul Goia scuipă cu scârbă într-o parte, în vreme ce boierul Nicoriţă simţi un nod în gât, care-i tăia răsuflarea. Abia într-un târziu izbuti să îngăime:</p>
                  <p rend="justify">— Ce-ai făcut, nemernicule?!</p>
                  <p rend="justify">—  Lasă, că aşa trebuia! îl repezi Goia. Vom duce căpăţâna la picioarele noului domn şi ne-om spăla de păcate.</p>
                  <p rend="justify">Degrabă întinse mâna şi închise pleoapele ce mai zvâcneau, nefiindu-i pe plac această uitătură a morţii. Se duse apoi lângă leşul descăpăţânat, codindu-se o clipă dacă să-l atingă ori ba, dar se hotărî şi trase contăşul domnesc, după care înveli în el căpăţâna, ca într-o desagă.</p>
                  <p rend="justify">—  Ei, mergem? întrebă Goia, arătându-şi povara din mână către ceilalţi.</p>
                  <p rend="justify">—  N-aveţi decât! Nevinovat sunt, Doamne, de sângele unsului tău! fu răspunsul boierului Nicoriţă. Mie nu mi-a făcut decât bine, măcar că eu, nevrednicul, nu meritam.</p>
                  <p rend="justify">Cu lacrimi în ochi începu să scurme pământul stâncos, pentru a-i încropi un loc de veci nefericitului domnitor.</p>
                  <p rend="justify">—  Da’ nu te mai canoni, boierule! rânji Şeptilici. Lasă-l în seama corbilor şi a lupilor, că doar era un papistaş. Domnia-ta mai bine hai cu noi, să ne luăm răsplata de la noua stăpânire.</p>
                  <p rend="justify">—  N-aveţi decât să vă duceţi unde vă va fi voia, oftă Nicoriţă. Drumurile noastre se despart de aici înainte.</p>
                  <p rend="justify">Cei doi complici dădură nepăsători din umeri şi-l lăsară după cum îi era voia, în vreme ce fostul mare armaş încă se mai străduia să sape o gropniţă, în ciuda împotrivirii pământului.</p>
                  <p rend="justify">În răstimpul când le poalele munţilor se petreceau aceste fapte, pe malul Prutului, la Ţuţora, nu se domoliseră lucrurile. În dimineaţa zilei de luni, îndată după fuga domnului Moldovei şi a prietenilor lui, întreaga oaste leşească s-a înfricoşat şi tot mai mulţi erau aceia care voiau să se întoarcă acasă. N-a mai avut loc nici o hărţuială, căci marele hatman a oprit cu desăvârşire orice ieşire în afara întăriturilor. Marginea de către răsărit a taberei atingea Prutul, de unde puteau lua apa de băut, dar hrana începuse a se împuţina îngrijorător.</p>
                  <p rend="justify">Către amiază se înfăţişară la pan Zolkiewski cei doi prieteni ai domnului Moldovei, Marcu şi Mihai, înnămoliţi şi uzi până la piele, dârdâind de frig. După povaţa bănăţeanului, cei doi spuseră că nu aveau ştiinţă de fuga lui Gaşpar-vodă, prefăcându-se uluiţi de această veste. Povestea pe care au îndrugat-o era destul de şubredă, însă putea fi crezută. Spuneau că ar fi fost prinşi de tătari, încă de la încăierarea de sâmbătă, şi că izbutiseră să scape, trecând prin stufăriş. Nu ştiau nimic despre vrăjmaşi, căci fuseseră ţinuţi în cortul unui mârzac din partea cealaltă a apei.</p>
                  <p rend="justify">Având trebuinţă de luptători, Zolkiewski nu mai puse la îndoială păţania celor doi şi-i îngădui în preajma oştenilor din polcul lui Balaban. În seara aceleiaşi zile, marele hatman porunci din nou la sfat, la care se adunară cu mult mai puţini ca altă dată, unii fiind fugiţi, dar cei mai mulţi, morţi.</p>
                  <p rend="justify">—  Aşa nu se mai poate! tună pan Balaban. Nu putem să ne mişcăm în strânsoarea păgânilor, iar unii dintre noi nu chibzuiesc decât cum să scape cu fuga.</p>
                  <p rend="justify">—  Aşa-i! Are dreptate! întări pan Ragowski şi alţii.</p>
                  <p rend="justify">—  Şi ce socotiţi că ar fi de făcut? îi întrebă marele hatman, după ce se mai domoliră o clipă.</p>
                  <p rend="justify">— Să plecăm! fu răspunsul dat de aproape toată lumea.</p>
                  <p rend="justify">—  Cu învoirea lui Iskender-paşa? ridică sprâncenele a mirare pan Zolkiewski.</p>
                  <p rend="justify">— Cu, ori fără, numai să plecăm! făcu pan Dmzbyk.</p>
                  <p rend="justify">— Domnia-ta ce crezi, hatmane Koniecpolski? se întoarse pan Zolkiewski către ajutorul său.</p>
                  <p rend="justify">—  Să ne înţelegem cu turcul şi, de-l vom plăti, nu-mi închipui să nu primească, mai cu seamă că au şi început ploile cele reci de toamnă. Apoi, cu frumosul, ne-om trage la Kameniţa până în primăvară, după care vom mai vedea…</p>
                  <p rend="justify">—  Are să ni-l ceară pe Grazziani, şi acuma de unde să-l mai luăm? întrebă cu reproş pan Korecki.</p>
                  <p rend="justify">—  Un fricos! zise scârbit pan Malinowski. A tras după el, prin amăgire, chiar pe unii dintre ai noştri.</p>
                  <p rend="justify">—  Nu era mai bine să-l fi dat ieri-dimineaţă, până nu apuca s-o ia din loc? îşi continuă reproşul pan Korecki.</p>
                  <p rend="justify">—  Acuma, ce să mai vorbim? îi opri pe clevetitori hatmanul Koniecpolski. Vorba e, cine se duce ca sol să se învoiască cu paşa?</p>
                  <p rend="justify">—  Pan Dmzbyk ştie cel mai bine turceşte, spuse polcovnicul Balaban.</p>
                  <p rend="justify">—  El să se ducă! E cel mai nimerit, se auziră şi alte voci din sfat.</p>
                  <p rend="justify">Totuşi, pan Dmzbyk nu se arăta prea bucuros. Dar pe când căpeteniile se ciorovăiau între ele care să fie solul, o larmă ca de luptă se stârni printre oştenii din tabără. Cu toţii se zoreau spre malul apei, strigând care mai de care: „Fraţilor, au fugit hatmanii noştrii… Scapă cine poate!”</p>
                  <p rend="justify">Uluiţi, şleahticii se năpustiră afară din cort, în frunte cu cei doi hatmani.</p>
                  <p rend="justify">—  Ce se întâmplă? răcni pan Balaban cu vocea lui de tunet. Aţi înebunit?</p>
                  <p rend="justify">—  Ne-au lăsat de izbelişte, luminăţia-ta. Căpeteniile noastre cele mari, hatmanii, au fugit, strigă în fugă un puşcaş, zorit şi el să ajungă la Prut.</p>
                  <p rend="justify">—  Aţi căpiat de-a binelea! Cine v-a îndrugat măgăria asta nemaiauzită?… Voi nu vedeţi că hatmanii sunt aici, în mijlocul vostru?… Căscaţi ochii, netoţilor! urlă polcovnicul din răsputeri.</p>
                  <p rend="justify">Pe dată fură aprinse torţe şi cei doi hatmani încălecară, pornind împreună cu ceilalţi prin tabără, spre a fi văzuţi de toţi oştenii. Nenorocirea cea mai mare a fost însă că fugarii înspăimântaţi se aruncau în Prut nădăjduind să scape mai la vale, dar acolo tătarii îi luau la ţintă, de cum se iveau pe luciul apei. Alţii se prăbuşeau chiar încă de pe mal, căci o ploaie de săgeţi se abătea necontenit asupra lor. Abia după ce-l văzură pe marele hatman, în carne şi oase, printre ei, teama începu a se risipi şi se opriră din fugă. Nu se putea şti, dar de bună-seamă că pieriseră mai bine de o mie de oameni în prostie.</p>
                  <p rend="justify">Această întâmplare a dus la grăbirea soliei către Iskender-paşa. Astfel că pan Dmzbyk, nemaiavând încotro, se înfăţişă temutului serasker.</p>
                  <p rend="justify">—  V-aţi săturat de bătaie? rânji paşa primindu-l în cort.</p>
                  <p rend="justify">—  Nu noi am poftit-o, înălţimea-ta, ci hospodarul moldav, care pe deasupra a mai şi fugit, ca un iepure fricos.</p>
                  <p rend="justify">—  Mare e puterea lui Alah, ghiaurule! I-a şi dat răsplata cuvenită pentru hainia lui, înecându-l în mlaştinile de lângă mal. A fost chiar prea blândă pedeapsa, faţă de cât i s-ar fi cuvenit!</p>
                  <p rend="justify">—  A murit?…  răsuflă uşurat solul, căci asta însemna că nu va mai fi cerut domnitorul, pe care oricum nu l-ar mai fi putut da.</p>
                  <p rend="justify">—  Am găsit numai armăsarul lui, căci pe el l-a înghiţit smârcul, care i s-a vârât în sufletul lui spurcat.</p>
                  <p rend="justify">— Noi n-avem nici o vină…</p>
                  <p rend="justify">—  Atunci, cine v-a împins să încălcaţi pământurile luminatului nostru sultan, în Bogdan-ili? Cu învoirea cui şi împotriva cărei stăpâniri?! se înfurie paşa.</p>
                  <p rend="justify">—  Ne-a amăgit…  bâlbâi solul.</p>
                  <p rend="justify">—  Prostia se plăteşte! Daţi treizeci de mii de zloţi ungureşti şi vă las să plecaţi!</p>
                  <p rend="justify">—  Vai de noi, înălţimea-ta! Nici de ne-ai vinde bucată cu bucată întreaga oaste şi tot ce avem asupra noastră, mai mult ca zece mii n-ai scoate pe noi.</p>
                  <p rend="justify">—  Eşti viclean, leahule, şi te tocmeşti ca la bazar, dar nu uita că eu poruncesc răscumpărarea. Acum eu sunt stăpânul!</p>
                  <p rend="justify">Alături de serascher se mai afla şi Kalgay-soltan, dar acesta nu scotea o vorbă, măcar că el s-ar fi mulţumit chiar şi cu cei zece mii de galbeni de care pomenise solul.</p>
                  <p rend="justify">—  Poate dacă am mai cere din ţară… să zic aşa…  vreo cincisprezece mii cu totul, am scoate până la urmă, răspunse pan Dmzbyk prefăcându-se a chibzui îndelung.</p>
                  <p rend="justify">—  Dacă-i pe aşa, întoarce-te şi spune-i lui Zolkiewski că poruncesc să plecaţi din tabără în cămaşă şi izmene, iar de vă va fi frică pe drum, pun tătarii lui Devlet Ghiray să vă apere, până treceţi voi la Kameniţa.</p>
                  <p rend="justify">—  Dar, luminăţia-ta…  încercă iarăşi leahul.</p>
                  <p rend="justify">—  Am zis! Şi altcum să nu faceţi! încheie scurt paşa, după care porunci ca nenorocosul trimis al împresuraţilor să fie însoţit până în faţa întăriturilor taberei.</p>
                  <p rend="justify">Pe drumul de întoarcere, pan Dmzbyk rămase uluit văzând pe ostaşii celor două părţi pălăvrăgind unii cu alţii, ba chiar dându-şi mâna. Nu pătrunse bine printre care, când auzi pe un tătar, căţărat nestingherit pe întăritura de pământ:</p>
                  <p rend="justify">— Bre, ghiaur! Voi crăpat de foame, nu avut ce mânca!</p>
                  <p rend="justify">—  Ba avem, câine spurcat! pufni pan Balaban, care se nimerise prin preajmă. Putem sta şi un an încheiat aici, fără să ne porţi tu de grijă.</p>
                  <p rend="justify">— Atunci, dam la tătar! El sărac estem! Flămând, bre!</p>
                  <p rend="justify">Polcovnicul pricepu că era vorba de o viclenie din partea lor, spre a iscodi dacă mai aveau merinde. Deşi n-aveau îndeajuns, strângând din greu cureaua, porunci pe dată să li se arunce burdufuri cu brânză şi pâini mari cât roata carului, din grâu curat. Ba chiar fură tăiaţi şi vreo doi cai mai slăbănogi, a căror carne o aruncară de asemenea.</p>
                  <p rend="justify">—  Bun leah! strigau bucuroşi tătarii, bătându-se pe darurile ce le cădeau de peste întărituri, în locul plumbilor de sâneţe.</p>
                  <p rend="justify">—  Na-vă, câinilor! se veseleau şi lehii, văzându-le vânzoleala.</p>
                  <p rend="justify">—  Zubrowkă nu vreţi, hămesiţilor? strigă un oştean pântecos, ridicând plosca la vedere, spre a le face poftă.</p>
                  <p rend="justify">—  Da! Bem! răspunseră mai mulţi decât se aştepta cel care-i încercase, ştiind că aşa ceva nu le era îngăduit de coran.</p>
                  <p rend="justify">—  Atunci, veniţi încoa’! făcu el semn cu mâna.</p>
                  <p rend="justify">Văzând pe tătarii venind încrezători, mulţi oşteni le-au ieşit în întâmpinare, şi astfel, mai pretutindeni, jur-împrejurul taberei, închinau unul în sănătatea celuilalt.</p>
                  <p rend="justify">Toate acestea se petreceau sub ochii uimiţi ai lui Dmzbyk, care se întreba pentru ce mai era nevoie de îngăduinţa paşei ca să plece, când aveau asemenea prieteşug cu duşmanul?</p>
                  <p rend="justify">N-apucă să istorisească totul marelui hatman, când un ceauş turc veni să le spună că luminăţia-sa seraskerul se învoise a primi numai douăzeci de mii de galbeni.</p>
                  <p rend="justify">—  Până daţi banii, să poftească acuma cu mine doi ostateci de vază, adăugă turcul. Aşa-i porunca!</p>
                  <p rend="justify">Pe aceştia i-ar fi găsit mai repede, dar de bani nici pomeneală. Drept pentru care hatmanul de câmp a cerut să fie adunată întreaga oştire, spre a comunica dorinţa paşei. Sătui de luptă, aproape toţi oştenii au încuviinţat să nu li se mai dea simbria cuvenită, ci s-o înmâneze turcului, ca să scape o dată.</p>
                  <p rend="justify">—  Atunci, să cerem şi noi ostateci! zise pan Rogawski.</p>
                  <p rend="justify">— Unul să fie chiar Arslanoglu Kantemir! propuse pan Balaban. Am eu cu el o veche răfuială.</p>
                  <p rend="justify">—  Nu uita, pan polcovnice, că de zălog nu te poţi lega! îl mustră marele hatman.</p>
                  <p rend="justify">—  Da’ ce? Am zis eu că am să-i fac ceva?!… Poftesc numai să-l văd, căci i-am cam uitat înfăţişarea.</p>
                  <p rend="justify">Unii cutezară a râde la hâtrele vorbe ale polcovnicului, dar cei mai mulţi se arătau a fi îngrijoraţi. A treia zi, pe o ploaie măruntă şi rece, solii turcilor au venit iarăşi în faţa întăriturilor cerându-şi banii cuveniţi, dar leşii dădeau din colţ în colţ, neavând decât giuvaeruri, stofe, blănuri, dar nicidecum bani-peşin. Văzând că solii s-au întors cu mâna goală, Iskender-paşa s-a înfuriat şi le-a trimis vorbă lehilor, că, fiind prinşii lui, cine va cuteza să iasă din tabără, va fi tras în ţeapă.</p>
                  <p rend="justify">Fiindcă nu mai era altă nădejde, la sfatul de seară, ţinut în cortul marelui hatman, s-a hotărât ca pe noaptea de joi spre vineri, caii să fie înhămaţi la care şi să se pornească la drum „în tabără legată”. Plănuiau să meargă numai la adăpostul carelor şi să se apere tot timpul de vrăjmaşi.</p>
                  <p rend="justify">Astfel zorii zilei de vineri, sărbătoare la musulmani, i-au găsit pe lehi în drumul anevoios către casă. Împrejurul lor, cetele de tătari răcneau în fel şi chip, împroşcându-i nu numai cu sudălmi, dar mai ales cu o ploaie de săgeţi. Uitaseră cu desăvârşire că mai înainte cu câteva zile închinaseră în cinstea lor, dar, din fericire, nu izbuteau să facă nici o pagubă de viaţă omenească.</p>
                  <p rend="justify">Toate acestea se petreceau pe când măria-sa Alexandru-vodă Iliaş, cu îngăduinţa lui Iskender-paşa, apucase drumul de la Galaţi înspre cetatea Romanului, spre a poposi acolo o vreme, până ce avea să intre în cetatea de scaun a Iaşilor. Ajuns la Bacău, fu înştiinţat că doi mari boieri ai fostului domnitor cereau îngăduinţa să-i sărute mâna şi să se închine la poalele măriei-sale. Cum era în obicei ca la stăpânire nouă să se repeadă mulţi dintre divaniţii domnitorului de mai înainte, Alexandru-vodă n-avu nimic împotrivă, şi astfel se pomeni la picioarele lui cu biv-vel-postelnicul Goia şi cu fostul pârcălab Şeptilici.</p>
                  <p rend="justify">—  Întru mulţi ani, măria-ta, şi să fii îndurător către noi, nevrednicele slugi ale milostivirii tale, doamne! începu a vorbi mai întâi Goia, după cum se cuvenea cinului său boieresc.</p>
                  <p rend="justify">Se plecase în genunchi şi cu fruntea atingea poalele veşmântului domnesc.</p>
                  <p rend="justify">—  Cu multă umilinţă şi credinţă, ne supunem măriei-tale, stăpâne! îl urmă Şeptilici, ploconindu-se aşijderea.</p>
                  <p rend="justify">—  Ridicaţi-vă, boieri-dumneavoastră! răspunse voievodul cu grai blând, întinzându-le mâna spre a fi sărutată.</p>
                  <p rend="justify">—  Să ne trăieşti, măria-ta! se repeziră cei doi, deodată.</p>
                  <p rend="justify">—  De vreme ce v-aţi lepădat de Gaşpar Grazziani…</p>
                  <p rend="justify">—  Lepădat, stăpâne! sări Şeptilici. Iacă şi dovada credinţei noastre! şi desfăcu iute contăşul, lăsând la vedere capul fostului domn.</p>
                  <p rend="justify">— Ce înseamnă asta?! izbunci mânios voievorul. Care a cutezat?</p>
                  <p rend="justify">— Noi… măria-ta! se bâlbâi fostul pârcălab.</p>
                  <p rend="justify">—  Este… Gaşpar, stăpâne! murmură şi Goia, cam temător.</p>
                  <p rend="justify">—  Nemernicilor! tună domnitorul. Cum aţi ridicat mâna voastră păcătoasă asupra unui cap încoronat? Aţi spurcat sfânta taină a ungerii cu mir, păgânilor! Să vină armaşul!</p>
                  <p rend="justify">— Poruncă, măria-ta! răspunse acesta pe dată.</p>
                  <p rend="justify">—  Pentru nelegiuita lor faptă, poruncesc moartea prin cazne a mişeilor acestora! Mâine-dimineaţă să li se reteze braţele de la coate, apoi la prânz picioarele de la genunchi şi să fie azvârliţi aşa în umblătoare, iar după ce-or sta acolo întreaga noapte să fie descăpăţânaţi, în zorii zilei celeilalte. Poftesc să fie aceasta de învăţătură tuturor acelora care ar mai cuteza să ridice viaţa unui domnitor miruit de către bunul Dumnezeu. Altcum să nu faci! Am zis!</p>
                  <p rend="justify">—  Înduraaare, slăvite doamne! Milostiveşte-te, măria-ta! se prăbuşiră îngroziţi ucigaşii, încercând să sărute încălţările voievodului.</p>
                  <p rend="justify">Acesta însă se trase înapoi cu scârbă şi făcu semn să fie ridicaţi pe dată, spre împlinirea osândei.</p>
                  <p rend="justify">—  La asemenea faptă, astă răsplată, boieri-dumneavoastră! zise cu mâhnire Vodă, privind capul năclăit de sânge. Poruncesc să i se caute pe data trupul şi pe urmă să fie îngropat cu cinstea ce i se cuvine unui domnitor al ţării. Aceasta este voinţa mea! Slujba de îngropăciune să fie făcută în târgul Trotuşului, de către popii noştri, pravoslavnici, căci în astă credinţă a fost uns domn!</p>
                  <p rend="justify">În vreme ce ucigaşii lui Gaşpar-vodă Grazziani îşi luau pedeapsa pe care o meritau, în tabăra lehilor deznădejdea începu a pune stăpânire pe cei mai mulţi. Iskender-paşa poruncise ca ei să rămână locului, dar, nedându-i ascultare, ei o apucară spre miazănoapte, având astfel să întâmpine mânia seraskerului.</p>
                  <p rend="justify">Marcu şi Mihai se aflau mereu împreună şi legaseră mare prietenie cu căpitanul Ujadowski şi cazacii lui. Se socoteau ei că ar fi fost cu mult mai bine să fugă din „tabără” înainte de a fi ajuns la Nistru, căci acolo, pe mal, cu greu s-ar mai fi putut, nefiind de crezut că tătarii aveau să-i lase să treacă apa nestingheriţi. Auziseră de moartea lui Gaşpar-vodă prin smâr-curile Prutului, iar acum părerea lor de rău se împletea cu foamea şi suferinţele altor peripeţii.</p>
                  <p rend="justify">— O mai fi mult până la Nistru? oftă Marcu.</p>
                  <p rend="justify">—  De, mai ştiu eu? dădu din umeri bănăţeanul. După cum mergem, până la crăciun nu vom ajunge.</p>
                  <p rend="justify">Nu mai închiseseră ochii de două zile şi erau istoviţi. Unii dintre ei se mai ospătau cu ciosvârte din hoiturile cailor prăbuşiţi de foame, dar ei nu se spurcaseră cu aşa ceva, hotărând ca mai curând să se stingă din viaţă, dar curaţi.</p>
                  <p rend="justify">Zilnic rămâneau morţi în drum, dar şi mulţi dintre cei care încă mai suflau.</p>
                  <p rend="justify">—  Fraţilor! le zise pan Ujadowski celor doi prieteni. În acest fel mergem de-a dreptul la moarte, şi nu se cade să ne lăsăm măcelăriţi de păgâni după voia lor.</p>
                  <p rend="justify">—  Să luptăm! se însufleţi Mihai.</p>
                  <p rend="justify">—  Nu mai avem putere, răspunse căpitanul. Trebuie să fugim însă ca să ne salvăm, şi ne-om mai înfrunta noi cu ticăloşii ăştia!</p>
                  <p rend="justify">—  Avem vreo putinţă? întrebă Marcu mai mult şoptit.</p>
                  <p rend="justify">—  Nu prea e frumos să-ţi părăseşti tovarăşii la necaz, dar viaţa este una, şi datori suntem s-o păzim. Hatmanii noştri şi-au cam pierdut capul şi atunci trebuie să judecăm cu al nostru.</p>
                  <p rend="justify">— Spune o dată, nu ne mai fierbe! zise Marcu nerăbdător.</p>
                  <p rend="justify">—  Ne sculăm peste noapte şi o apucăm înapoi!</p>
                  <p rend="justify">— Cuuum?! se mirară cei doi.</p>
                  <p rend="justify">—  Cum aţi auzit! În spatele nostru sunt mai puţini tătari, ba poate că deloc, fiindcă nimeni nu-şi poate închipui că lehii ar mai pofti să rămâie prin Moldova. Grosul lor ne aşteaptă pe malul Nistrului, şi ne înconjoară pe de lături.</p>
                  <p rend="justify">—  Aşa e încuviinţă Marcu.</p>
                  <p rend="justify">—  Poate că ne-om şi bate cu vreo câţiva, dar ştiţi că se tem şi ei de cazacii mei…</p>
                  <p rend="justify">—  Mergem cu toţii?! se miră Mihai.</p>
                  <p rend="justify">—  Altminteri, cum?! Nu-mi las eu tovarăşii mei de luptă.</p>
                  <p rend="justify">—  Au să ne simtă şi lehii şi s-or alătura…</p>
                  <p rend="justify">—  Chiar dacă va fi aşa, când au să vadă că ne întoarcem, se lasă ei păgubaşi.</p>
                  <p rend="justify">— Dar hatmanii, ce-au să facă?</p>
                  <p rend="justify">—  Până au să afle, noi vom fi departe şi nu ne mai pasă de ne-or înjura.</p>
                  <p rend="justify">Nemaiavând ce zice, cu toţii au hotărât fuga peste noapte, cazacii fiind pregătiţi din vreme. Nici Marcu, nici Mihai nu putură închide ochii de grijă, în vreme ce Ujadowsky sforăia fără să-i pese. Nu-şi puteau închipui să fie vreo capcană din partea căpitanului, pe care-l ştiau de bună-credinţă, şi mai multă teamă aveau dinspre partea lehilor.</p>
                  <p rend="justify">S-au strecurat pe furiş în puterea nopţii, pan Ujadowski trezindu-se cel dintâi, în vreme ce oştenii ceilalţi, pătrunşi de umezeala şi răcoarea nopţii, dormeau care mai de care mai înfofoliţi, de parcă a doua zi i-ar fi aşteptat o mare bucurie.</p>
                  <p rend="justify">Dar n-a fost să fie aşa. După ce fugarii s-au pierdut în beznă şi nici măcar vreun tătar nu i-a zărit, încă nici nu se luminase cerul că s-a şi dat porunca de plecare. Însă, precum bănuia căpitanul Ujadowski, la malul Nistrului pândeau mai toţi oştenii lui Devlet Ghiray, iar Slobozia Saucăi fusese pârjolită, încât nu mai rămăsese nimic din sat. Vederea apei ce şerpuia alene către miazăzi i-a scos pe mulţi oşteni din minţi. Fără a mai aştepta vreo poruncă, „sparseră tabăra” repezindu-se să treacă pe malul celălalt, unde nu se zărea picior de tătar.</p>
                  <p rend="justify">Zadarnic se mai zbuciuma pan Zolkiewski, fiindcă nimeni nu-i mai dădea ascultare şi nici nu pricepu ce se întâmpla cu el însuşi când un arcan i se împletici împrejurul grumazului. Doborât la pământ, căci de mult nu mai avea cal, bietul hatman se mai zvârcoli o vreme, după care îşi dădu duhul. Abia atunci tătarul descăleca. Scotoci prin veşmintele ce fuseseră cândva de o măreţie fără seamăn, dar care ajunseseră nişte zdrenţe pline de glod, şi dădu peste ceasul bătut cu diamante ce atârna la gâtul mortului. I-l smulse degrabă, apoi mai scoase singurul inel de pe deget, precum şi punga cu vreo câţiva galbeni.</p>
                  <p rend="justify">—  Tu l-ai ucis? auzi tătarul o voce în spatele său şi când se întoarse văzu că era însuşi Veli-şah.</p>
                  <p rend="justify">— Eu! se făli el.</p>
                  <p rend="justify">—  Prostule! Puteai căpăta o avere de pe urma lui, dacă îl ţineai în viaţă. N-ai ştiut că era marele hatman?</p>
                  <p rend="justify">— Acesta?! holbă ochii bietul tătar.</p>
                  <p rend="justify">—  Întocmai! Acuma-i prea târziu. Barem găsit-ai ceva asupra lui mai de preţ?</p>
                  <p rend="justify">Cerul să se fi prăbuşit asupra oşteanului, şi nu s-ar fi cătrănit mai rău. Era un om sărac, avea mulţi copii şi, cu toată truda lui, nu izbutea să-i îndestuleze întotdeauna…  n-avea noroc şi pace! Ce mai!…  Înciudat, se repezi asupra leşului şi-l despuie până la piele, doar-doar de va mai afla ceva de preţ, dar zadarnic. Deznădăjduit, îşi ridică ochii spre înalturi şi braţele ca pentru rugăciune:</p>
                  <p rend="justify">—  Alah, tu eşti mare! gemu el. Dar, în bunătatea ta, nu mi-ai dăruit nici măcar dram de noroc. Fără el nu se poate trăi! şi zicând acestea îşi înfipse jungherul în burtă, prăbuşindu-se cu ceasul în mână peste trupul marelui hatman Zolkiewski.</p>
                  <p rend="justify">Puţini fură cei care izbutiră să treacă Nistrul, căci pe cei mai mulţi îi cărară apele la vale, spre Cetatea Albă. Într-acolo îşi îndreptase paşii şi Iskender-paşa, lăsând fugărirea leşilor în seama tătarilor. Era dezamăgit de lupta fără câştig şi faimă pe care o purtase. De fapt, nici n-ar fi vrut zdrobirea lehilor, ca să nu-i supere pe austrieci, dar nu el fusese de vină că semeţi cum erau, se băgaseră de voia lor la moarte. Cât despre Gaşpar…  nici nu voia să i se mai amintească, fiind înciudat că fusese tras pe sfoară de omul în care avusese atâta încredere şi-i spusese cam multe. Mai bine că l-a înghiţit smârcul astupându-i gura!</p>
                  <p rend="justify">Pe la începutul lui octombrie în preajma Nistrului zilele începuseră a fi mai senine şi ar fi putut alunga gândurile cele negre ale seraskerului, care-l bântuiau de câteva zile. Avea acolo, între zidurile cetăţii, nişte încăperi aproape frumoase, cu ferestre ce dădeau către înnegurata mare, ale cărei margini nu le puteai desluşi niciodată.</p>
                  <p rend="justify">Ostenit şi nemulţumit, se tolăni pe un divan, bătându-l gândul să se tragă iarăşi la Silistra, unde era mai plăcut şi cu ierni mai blânde ca pe aceste meleaguri. Îndată se ridică din nou, neaflându-şi starea, şi făcu vreo câţiva paşi prin odaie, cu mâinile la spate. Zări pe o măsuţă de argint multe poame ale toamnei, struguri negri şi zemoşi, pere galbene ca aurul şi mere ca sângele, care-i făceau cu ochiul. Apucă o pară şi muşcă cu poftă. Zeama i se prelinse prin barbă şi se şterse cu dosul palmei. Mai îmbucă de câteva ori, apoi luă alta şi alta, până simţi ceva ca un hanger ce-i răscolea dureros măruntaiele. „Am fost otrăvit!” îi fulgeră prin minte şi vru să-şi cheme slugile în ajutor. Însă nu putu scoate nici o vorbă şi se prăvăli la podea, înţepenindu-i mâinile şi picioarele, care prinseră a-i tremura fără voie. Prin şira spinării îl înţepau mii de suliţe, sporindu-i chinurile la cel mai mic zgomot. Ochii, holbaţi de spaimă, apucară să mai vadă faţa îngrijorată a lui Arslanoglu Kantemir-aga, după care…  nimic!</p>
                  <p rend="justify">Marele serasker de Karamania muri în aceeaşi zi în care fugarii lui pan Ujadowski, împreună cu Marcu şi Mihai, băteau cu furie în poarta cetăţii Hotinului. Pe urma lor gonea urlând bezmetic, o trâmbă de tătari.</p>
                  <p rend="justify">—  Deschideţi, fraţilor! răcnea Marcu. Suntem creştini! Haideţi o dată, că ne ajung tătarii!</p>
                  <p rend="justify">Abia când plumbii de pe ziduri puseră urmăritorii pe fugă se dădu în lături poarta, numai atât cât să poată pătrunde în cetate fugăriţii oşteni. Arătau ca nişte umbre şi abia se mai ţineau zdrenţele pe ei, tremurând de frig şi de istov.</p>
                  <p rend="justify">—  Nu care cumva eşti chiar domnia-ta, pârcălabe Marcu? întrebă Sâvu prigoreanul, întâmplător aflat chiar atunci de strajă.</p>
                  <p rend="justify">—  Ba chiar eu mi-s! mai avu putere să şi zâmbească Marcu.</p>
                  <p rend="justify">—  Uite-l şi pe căpitanul Mihai, se auzi vocea bucuroasă a lui Csibi, ajuns şi el, mai din vreme, între zidurile cetăţii.</p>
                  <p rend="justify">De fapt fusese înălţat de Gaşpar-vodă la rangul de căpitan, dar trimis în cetatea Sucevei, aşa că nu mai avu parte de înfrângerea de la Ţuţora şi nu ştia decât din poveştile altora despre prăpădul de acolo. Aflând că vine domnie nouă, dar că la cetatea Hotinului încă mai stăpânea pârcălabul Annibale Amati, prietenul bun al măriei-sale Gaşpar-vodă, Csibi şi oamenii lui se zoriseră să se pună în slujba cetăţii, şi tocmai atunci le venise rândul la pază când s-a ivit şi Marcu împreună cu ceilalţi fugari.</p>
                  <p rend="justify">—  Dar cum de-aţi ajuns la aşa necaz? se nedumeri Csibi.</p>
                  <p rend="justify">—  Bine-i şi aşa! zise Marcu. Numai că sărmanul nostru voievod…  acolo şi-a lăsat ciolanele.</p>
                  <p rend="justify">Abia atunci află bănăţeanul cum se petrecuse moartea bunului său stăpân şi prieten. Mihai însă izbucni de-a dreptul în plâns, şi numai când auzi de caznele prin care fuseseră pedepsiţi ucigaşii se mai ostoi.</p>
                  <p rend="justify">După ce se mai întremară, pârcălabul Amati îi ceru lui Marcu să ia comanda tuturor bănăţenilor şi ardelenilor, la care se mai adăugară şi cei câţiva munteni ce fuseseră în leafă la răposatul voievod. Îi adună pe toţi în jurul său şi le zise:</p>
                  <p rend="justify">—  Oameni buni, acuma am isprăvit cu totul şi suntem slobozi a ne întoarce unde ne-o fi voia. De răsplătit, pentru slujba de credinţă ce aţi făcut-o, n-am cum şi…</p>
                  <p rend="justify">—  Doar nu pentru plată am venit noi în ăst’ colţ de ţară, se băgă Sâvu prigoreanul.</p>
                  <p rend="justify">—  Şi cu ţara…  ţara noastră a tuturora, cum rămâne? întrebă un flăcău de prin părţile Romanaţilor.</p>
                  <p rend="justify">—  Se va face, fraţilor, n-aveţi teamă! răspunse Marcu dârz.</p>
                  <p rend="justify">— Deie Domnul să fie cât mai curând! se auzi un altul.</p>
                  <p rend="justify">—  Aşa să fie! zise iarăşi Sâvu. Ne-am cam învăţat să nu robim la nimeni, şi vom lupta mai departe.</p>
                  <p rend="justify">—  Vrut-a măria-sa răposatul Gaşpar-vodă să urmeze calea lăsată de la Mihai cel viteaz, rosti Marcu domol, dar n-a fost în putinţă. S-o arăta, de bună-seamă, un altul, iar noi suntem datori să ne înfăţişăm la porunca lui, câtă vreme om mai fi în putere.</p>
                  <p rend="justify">—  Atunci, să nu mergem acasă! zise un oştean.</p>
                  <p rend="justify">—  Aşa ar trebui să facem, fiindcă şi aici e casa noastră, dar vremurile încă ne sunt potrivnice şi trebuie să ne tragem fiecare pe unde putem, barem până la primăvară.</p>
                  <p rend="justify">— Nu cumva vii domnia-ta în Banat, cu noi? întrebă Sâvu.</p>
                  <p rend="justify">—  De ce nu? Doar mi-s bănăţean şi eu, iar mândra mea-i din Bozovici! se sili să zâmbească Marcu.</p>
               </div>
               <div type="div3">
                  <head>DOMNIE VECHE LA VREMURI NOI.</head>
                  <p rend="justify">GÂNDURILE LUI MARCU ŞI ALE FECIORILOR din ceata lui nu se împliniră atât de curând pe cât le-ar fi fost vrerea, căci vremuri de restrişte se abătură din nou asupra lor.</p>
                  <p rend="justify">La scurt timp după ciudata moarte a vizirului de Silistra, năvalnicul Arslanoglu-mârza începu a bate hotarele semeţei republici de la miazănoapte, zvonindu-se că nu fără îngăduinţa padişahului Osman. Sultanul însuşi se gătea cu multă oaste asupra Lehiei, dacă nu spre a o face raia, barem ţară supusă haraciului, asemenea celor româneşti.</p>
                  <p rend="justify">S-a înfricoşat craiul Zygmunt, mai cu seamă că pierduse toate căpeteniile oştirii, ba chiar şi cel de al doilea hatman zăcea la Edicule, pe malul Bosforului, prins atunci, la Slobozia Saucăi. Neavând cum face altfel, căci prea se înghesuiau şleahticii după un asemenea rang, craiul a hotărât să puie în locul răposatului Zolkiewski pe pan Hotchevici de Litfa, iar ca ajutor a fost numit vestitul războinic pan Liubomirski, vrăjmaş de neîmpăcat al turcilor. Nu-i vorbă că şi Hotchevici fusese odinioară spaima, păgânilor, dar acum, la peste cei optzeci de ani ai lui, se putea spune că numai aducerile aminte mai erau de folosinţă, celor ce voiau să-l mai asculte. Totuşi clevetirile s-au dovedit a fi netemeinice, fiindcă bătrânul orândui pe dată împotrivirea către turci. Întâi şi întâi dobândi cu multă uşurinţă cetatea Hotinului, pe care Annibale Amati, pârcălabul, i-o dădu fără crâcnire. În răstimp Liubomirski jefui cumplit Ţara de Sus a Moldovei, măcar că încă nu ajunseseră păgânii până acolo, dar poftea să bage groaza în oameni şi să i se ducă vestea de „viteaz”. Ba, când sosi cu oastea în Hotin, puse la popreală pe câţiva starosti ai târgoveţilor şi-i prăvăli de pe zidurile cele înalte ale cetăţii, în văzul tuturor. Nimeni n-a aflat vreodată cu ce se făcuseră vinovaţi aceşti nefericiţi.</p>
                  <p rend="justify">Aşa stând lucrurile, căpitanul Csibi se plânse într-o zi lui Marcu:</p>
                  <p rend="justify">—  Oamenii noştri nu-s mulţumiţi cu noua stăpânire, jupân pârcălabe. Eu unul m-am tot socotit că ar fi fost bine să fi rămas la iernat în cetate, că e mai greu să apuci la drum pe vreme de viforniţă, dar cu pan Liubomirski nu cred că ne-om înţelege.</p>
                  <p rend="justify">—  Ai dreptate, încuviinţă Marcu. Mă bate gândul să trecem munţii în Ardeal, căci domnia cea nouă de la Iaşi nu cred să aibă trebuinţă de noi. Şi apoi să ştii că n-am minţit când am zis că vreau să mă întorc la mine acasă, în Banat.</p>
                  <p rend="justify">Vorbeau amândoi ungureşte, mai mult spre a se feri de urechi răuvoitoare, întrucât această limbă nu prea era cunoscută prin partea locului. Când şi când îşi aruncau privirea asupra cerului plumburiu de toamnă, după câte un corb rătăcit ce zbura croncănind către soare-apune.</p>
                  <p rend="justify">—  Vesteşte zăpada, zise Csibi cu ochii după zburătoare. Scuipă apoi peste creasta zidului şi se aplecă în jos, de parcă ar fi vrut să audă când va atinge pământul.</p>
                  <p rend="justify">Din turnul cel mare, straja îi cam supraveghea pe furiş, cu toate că gândul bietului oştean era mai curând la ceasul când va scăpa de slujbă.</p>
                  <p rend="justify">—  Nu vezi că a schimbat şi oamenii de la ziduri, zise Marcu uitându-se după străjer. Se vede treaba că nu mai au încredere în noi.</p>
                  <p rend="justify">— Au pus valoni, de-ai lor.</p>
                  <p rend="justify">—  Dar nu numai atât. S-a dat poruncă straşnică, pentru toţi oştenii fostului domn, să nu cuteze a părăsi cetatea fără îngăduinţa lui.</p>
                  <p rend="justify">— A cui?</p>
                  <p rend="justify">—  A lui Liubomirski! Bătrânul hatman e bun de pus la rană, dar şleahticul acesta tare se sumeţeşte rău şi se ţine de stăpân.</p>
                  <p rend="justify">— Dar ce treabă avem noi cu el? Ce, ne dă vreo plată?</p>
                  <p rend="justify">— Ne dă, oare, careva? zâmbi Marcu.</p>
                  <p rend="justify">—  Cu atât mai mult, suntem slobozi să plecăm unde ni-i voia. Aşa-s legile ostăşeşti, răspunse Csibi.</p>
                  <p rend="justify">— Mai este cineva împotrivă.</p>
                  <p rend="justify">— Altul?!</p>
                  <p rend="justify">—  Da! Arslanoglu şi tătarii lui. Dacă pun mâna pe noi, aşa puţintei cum suntem, sub sută, apăi numai bine ajungem robi pe undeva prin târgurile Anatoliei.</p>
                  <p rend="justify">—  No, la asta nu m-am gândit! zise Csibi şi se scărpină încurcat în cap, după cum avea obiceiul. Ce-i de făcut?</p>
                  <p rend="justify">—  Cred că va trebui să aşteptăm să plece păgânii, ori de nu, să ne împăcăm cu gândul că avem să iernăm aici.</p>
                  <p rend="justify">—  Bine ar fi că căpătăm şi ceva leafă, căci până acum nu m-am ales cu nimic din slujba domniei.</p>
                  <p rend="justify">Bănăţeanul râse şi-l bătu pe umăr:</p>
                  <p rend="justify">—  Ba te-ai ales teafăr şi nevătămat, şi asta-i mare lucru. Hai acum să vorbim şi cu ai noştri!</p>
                  <p rend="justify">Oştenii lui Marcu erau răzleţiţi prin cetate, dar nu fu prea greu să-i strângă laolaltă, spre a chibzui împreună ce ar mai fi de făcut. Adunarea lor dădu de gândit unui rotmistru leah, care se amestecă printre ei şi aşa află că mai toţi românii se hotărâseră să intre în slujba hatmanului coroanei. Dădu fuga la pan Liubomirski, ca să fie el cel dintâi ce-i dădea vestea, iar hatmanul şi trimise îndată să fie chemat pârcălabul român.</p>
                  <p rend="justify">—  Să aştepte! fu răspunsul lui Marcu. Mai întâi ar trebui să ştiu eu însumi ce să-i spun înălţimii-sale, şi pentru aceea ne-am adunat aici cu toţii. Când om hotărî, oi veni!</p>
                  <p rend="justify">Strigăte de încuviinţare însoţită răspunsul pârcălabului Marcu, după care acesta făcu semn cu mâna cerând ascultare. Le spuse apoi pe scurt cele vorbite cu căpitanul Csibi mai înainte, cerându-le şi lor părerea.</p>
                  <p rend="justify">—  Rămânem şi ne batem cu păgânul, fu răspunsul dat pe loc de Sâvu din Prigor.</p>
                  <p rend="justify">—  Doar pentru aceea am venit aici, adăugă un făgărăşan.</p>
                  <p rend="justify">—  Poate intrăm în slujba măriei-sale Alexandru-vodă Ilieş, zise căpitanul Mihai. Auzit-am cu toţii despre dreapta pedeapsă dată ucigaşilor. Înseamnă că este un om cu înţelepciune…</p>
                  <p rend="justify">—  Şi aşa ar fi bine, dădu Marcu din cap. Numai că până la Iaşi am avea de înfruntat tătarii, iar măria-sa nu ne-a chemat la sine.</p>
                  <p rend="justify">—  Aşa-i! Aşa-i! strigară cu toţii.</p>
                  <p rend="justify">— Atunci, rămânem!</p>
                  <p rend="justify">— Plecăm!</p>
                  <p rend="justify">—  Să ne dea leafă, că n-avem ce mânca, strigă un secuian de prin părţile Odorheiului.</p>
                  <p rend="justify">Pârcălabul îi potoli din nou:</p>
                  <p rend="justify">—  Am să mă duc şi la pan Liubomirski, iar de ne vom înţelege în vreun fel, atunci vom rămâne, barem până în primăvară. Bine-i aşa?</p>
                  <p rend="justify">—  Da! Bine! Aşa să faci! şi alte încuviinţări se auziră de pretutindeni.</p>
                  <p rend="justify">Pan Liubomirski îl primi cu cinstea cuvenită rangului şi-l pofti să şadă alături de şleahticii aflaţi de faţă. Un tălmaci moldovean îi desluşea vorbele hatmanului şi Marcu asculta cu mare grijă, să nu-i scape ceva.</p>
                  <p rend="justify">—  Am auzit că ţi-ai adunat oştenii, pan pârcălabe, zâmbi subţire hatmanul. Nu cumva pofteşti a cuceri cetatea?</p>
                  <p rend="justify">—  Dacă aş fi avut astfel de gânduri nu v-am fi lăsat să intraţi, căci oamenii mei păzeau zidurile cetăţii când aţi venit domniile-voastre.</p>
                  <p rend="justify">—  Chiar aşa de viteji sunt oamenii domniei-tale? rânji un şleahtic.</p>
                  <p rend="justify">—  Pot fi probaţi în luptă, pane…</p>
                  <p rend="justify">—  Tătarii sunt aici la doi paşi, zise Liubomirski, iar turcii sunt pe drum.</p>
                  <p rend="justify">—  Tocmai pentru aceea am şi venit la luminăţia-ta, pan hatmane, să ne punem braţul în slujba cetăţii.</p>
                  <p rend="justify">—  Ce-mi aud urechile este pe placul meu, pan Iancovici, se lumină la faţă hatmanul. De oşteni ducem lipsă. Să ştii însă că n-am să pot să vă plătesc, dar vă dau hrană asemenea nouă şi slavă nepieritoare. De fapt, voi sunteţi în slujba Moldovei…</p>
                  <p rend="justify">— Dar stăpânul nostru a fost ucis, îi luă vorba Marcu, bănuind unde voia să ajungă leahul.</p>
                  <p rend="justify">—  Din vina dacilor ne-am pierdut floarea oştirii noastre! sări un şleahtic.</p>
                  <p rend="justify">—  Ştii, prietene, zise împăciuitor pan Liubomirski. La noi în ţară, vi se spune „daci”, aşa că să nu te mire, căci de voi e vorba.</p>
                  <p rend="justify">—  Ştim şi noi, luminăţia-ta, şi ne mândrim cu înaintaşii noştri, dar mirarea mea are altă pricină. Măria-sa Gaşpar-vodă a cerut să vă înţărcuiţi la Ţuţora? Şi noi, „dacii”, nu ne-am vărsat sângele laolaltă cu cel leşesc!</p>
                  <p rend="justify">Ridicase vocea şi în acest fel a stârnit un întreg vacarm. Se răţoiau la el care mai de care, unii chiar pe româneşte, încât nu se mai putea înţelege o vorbă.</p>
                  <p rend="justify">—  Destul! bătu deodată pan Liubomirski cu pumnul în masă. Dumnealui, pârcălabul Marcu Iancovici, este dator să ne dovedească, laolaltă cu oştenii lui, că ştie preţui vitejia şi că dispreţuieşte moartea, aidoma strămoşilor neamului lor. Rămâneţi deci lângă noi şi vă voi da ranguri şi voi lăuda faptele voastre vitejeşti în lumea întreagă, dar bani… vă spun cinstit că nu am de unde.</p>
                  <p rend="justify">Lui Marcu îi plăcu felul deschis de a vorbi al hatmanului şi, trecând peste vorbele cele proaste ale şleahticilor, hotărî să rămână în Hotin.</p>
                  <p rend="justify">—  Înălţimea-ta, zise el domol, cum îi era obiceiul. Noi nu am venit aici să facem avere, măcar că ni s-ar fi cuvenit măcar jumătate plata unui lefegiu neamţ. Nu-i bai! Ne-om bate pe degeaba, dar poftesc şi eu a spune că, după ce l-om înfrunta pe păgân şi-l vom înfrânge, voim a fi slobozi să plecăm când ne va fi vrerea.</p>
                  <p rend="justify">—  Prea-bine, pan pârcălabe, încuviinţă hatmanul. Am să-l înştiinţez şi pe dumnealui, marele hatman al Coroanei, care acuma se află pe patul de suferinţă, şi pe alteţa-sa prinţul Wladislaw, fiul majestăţii-sale, ce va sosi de la o clipă la alta. Până atunci, să ciocnim o cupă pentru învoiala noastră şi pentru izbândă. Vivat Polonia!</p>
                  <p rend="justify">—  Vivat Dacia! adăugă Marcu, dar ceilalţi apucaseră să bea, încât nu mai putură a-i răspunde.</p>
                  <p rend="justify">— Dacia a fost cândva, pan Iancoviei, zâmbi hatmanul.</p>
                  <p rend="justify">—  Şi va mai fi „cândva”, luminăţia-ta, zise răspicat bănăţeanul, dând pocalul peste cap.</p>
                  <p rend="justify">Au venit apoi zile grele, de frig şi de viforniţă, cu foamete şi aşteptare chinuitoare. Hrana se dovedise a nu fi pe potriva făgăduielilor, dar nu mai era nimic de făcut, căci tătarii i-au ţinut împresuraţi mai bine de o jumătate de an. Trecuse iarna, primăvara, ba chiar şi vara era pe sfârşite, dar lehii nu izbutiseră să adune oaste pe măsura puterii turceşti. Când şi când se mai încăierau cu tătarii, dar toţi ştiau că încleştarea cea mare va fi o dată cu sosirea oştilor împărăteşti aduse de însuşi sultanul Osman.</p>
                  <p rend="justify">Mai toată luna septembrie a anului 1621, următorul după înfrângerea de la Ţuţora, foştii oşteni ai lui Gaşpar-vodă Grazziani luptau, sub porunca lui Marcu, împotriva aceloraşi duşmani. Minuni de vitejie făcură voinicii bănăţeanului, dar cel mai îndârjit se dovedi căpitanul Mihai, care părea a căuta anume primejdia cea mai mare. În preajma lui se ţinea prigoreanul Sâvu, voiosul cu gură mare ce se bucura ca un copil ori de câte ori dobora vreun păgân. Aşa s-a întâmplat şi în acea zi de 28 septembrie, când grenadirii lui pan Rerthold ieşiră împreună cu cetaşii lui Marcu şi ienicerii se traseră înspăimântaţi din cale, dar numai până ce ajunseră la băştile lor, de unde începură a trage din sâneţe. Deodată Sâvu se prăvăli în ţărână şi nimeni nu se mai îndoi că fusese atins de vreun plumb ucigaş.</p>
                  <p rend="justify">—  Sâvule! răcni Mihai şi se avântă spre cel căzut. După mine, fraţilor!</p>
                  <p rend="justify">Nimeni nu cuteză să-l mai urmeze, însă viteazul căpitan nu avea cum şti. Ajuns lângă trupul prietenului său doborât, vreo zece ieniceri se repeziră cu iataganele asupra lui. Marcu zări din depărtare cele petrecute, dar, cu toate că-i sângera inima, trebui să se supună trompetistului care chema oştenii în cetate. O mulţime de beşlii căutau să-i învăluie şi n-ar mai fi avut scăpare, dacă nu se supuneau poruncii. În dimineaţa următoare, de cum se împrăştie negura dinspre întăriturile ienicerilor, se zări un par înfipt în pământ, în care încă se mai zvârcolea din când în când un om. Era Mihai!</p>
                  <p rend="justify">La vederea lui, Marcu nu se mai putu ţine şi izbucni în plâns. Lacrimi grele şiroiau şi pe obrazul căpitanului Csibi, dar şi în ochii tuturor celor care luptaseră alături de Mihai şi-l îndrăgiseră cu toţii. De Sâvu, nici urmă, fiindcă Mihai îşi vânduse scump pielea, ridicând un morman de leşuri unde căzuse prigoreanul. Aflând despre eroica moarte a celor doi, pan Liubomirski îl ridică pe Mihai la rangul de polcovnic, iar pe Sâvu îl făcu stegar, dar ce folos, că nimic nu le-a mai stat în ajutor.</p>
                  <p rend="justify">Puternica împotrivire a apărătorilor Hotinului a făcut ca padişahul să-şi schimbe gândurile şi să facă pace cu lehii, mulţumindu-se numai cu făgăduielile de prietenie, fiindcă de haraci nici n-au vrut să audă. Apoi, în cea din urmă zi a lunii, la scurtă vreme după moartea lui Mihai, se făcu un târg mare între cele două oştiri ce se împăcaseră. Care mai de care cumpăra de la păgâni corturi, cai, covoraşe înflorate, iar aceştia se arătau dornici de pistoale şi postavuri. Marcu se zbătu în fel şi chip, iar în cele din urmă izbuti, în schimbul unei pungi burduşite, să dobândească leşul prietenului său, pe care-l îngropa creştineşte în cimitirul cetăţii. De Sâvu însă nici urmă nu mai fu găsită, căci încă de a doua zi turcii strânseseră toţi morţii creştinilor şi le dăduseră foc. Mihai scăpase de pârjol numai fiindcă se afla în ţeapă.</p>
                  <p rend="justify">Au căzut mulţi şi mare a fost durerea printre oştenii lui Marcu, fiecare pierzându-şi câte un bun prieten în luptă, încât rămăseseră abia vreo şaizeci de oameni. În afara prăzilor dobândite de ei înşişi, nici o răsplată însă nu mai căpătaseră, aşa că, apropiindu-se iarna, de astădată erau cu toţii hotărâţi să pornească la drum.</p>
                  <p rend="justify">Pârcălabul Marcu s-a înfăţişat iarăşi hatmanului Liubomirski, rămas singura căpetenie după încetarea din viaţă a banului Hotchevici.</p>
                  <p rend="justify">—  Luminăţia-ta! Socot că a sosit vremea să ne luăm rămas bun, după cum ne-a fost învoiala. Iată că ne-am împlinit cu prisosinţă datoria.</p>
                  <p rend="justify">—  Dar nu ai socotit şi hrana! veni sec răspunsul marelui hatman.</p>
                  <p rend="justify">Era cam supărat pan Liubomirski, fiindcă împăcarea cu sultanul nu fusese pe placul craiului Zygmunt, care-l dojenise, deşi nu se zorise să-i trimită vreun ajutor. Pentru aceasta marele hatman era înciudat pe toată lumea.</p>
                  <p rend="justify">—  Ce să înţeleg prin asta, pane?</p>
                  <p rend="justify">—  Ce-ai auzit. Noi v-am hrănit fără plată, până a venit oastea păgânului. Ne datoraţi bani, ori de nu, rămâneţi în slujbă mai departe.</p>
                  <p rend="justify">—  Dar ne-am dat sângele! se înfurie bănăţeanul. Aproape jumătate dintre noi au muşcat ţarina, rămânându-le ciolanele pe aici, întru apărarea Lehiei…</p>
                  <p rend="justify">—  Greşeşti, pârcălabe! îl opri pan Liubomirski. Voi aţi apărat Hotinul, care-i pe pământul dacilor, şi nu republica noastră.</p>
                  <p rend="justify">Simţind cum îi zvâcneau tâmplele de ciudă, Marcu îşi înfipse unghiile în carne ca să nu răbufnească.</p>
                  <p rend="justify">—  Preabine! Avem să ne socotim, pane! abia izbuti el să îngăime şi ieşi pe dată.</p>
                  <p rend="justify">Două ceasuri mai târziu, izbuti să-şi adune oamenii, cărora le povesti cele întâmplate.</p>
                  <p rend="justify">—  Călca-l-ar vaca neagră! blestemă Csibi. Asta ne mai trebuia acuma, să ne mai ţină şi cu sila.</p>
                  <p rend="justify">—  Să-i dăm la cap şi să fugim! făcu unul.</p>
                  <p rend="justify">—  Ba, nici gând de aşa ceva! se împotrivi Marcu. Am ştire că la Zvancea au poposit cazacii lui Ujadovski, care ni-e prieten. Să încercăm să răzbim până la ei, iar pe urmă om vedea…</p>
                  <p rend="justify">—  Dar cum?! se miră Csibi. Pe poartă nu putem ieşi.</p>
                  <p rend="justify">—  Toţi o dată nu, dar câte unul-doi, se poate, răspunse Marcu.</p>
                  <p rend="justify">— Cine-s de strajă? întrebă careva.</p>
                  <p rend="justify">— Lehii! răspunse altul.</p>
                  <p rend="justify">—  Atunci cu ei ne-om înţelege! spuse Marcu. Să începem de pe acum, şi căutaţi să ajungeţi la Zvancea.</p>
                  <p rend="justify">Până în seară se scurseră, rând pe rând, mai aproape toţi cetaşii. Rămas cel mai de pe urmă, pârcălabul se aştepta să fie întrebat, dar spre mirarea lui, nimeni nu-l luă în seamă, aşa că a doua zi putu ieşi şi el pe poarta cetăţii, în bună pace.</p>
                  <p rend="justify">Zvancea fusese un sat de gospodari, dar acuma se pustiise, din pricina războiului. Ca prin minune scăpase nepârjolit, ci numai jefuit, când de unii când de alţii. Astfel Ujadowski îşi băgase oamenii prin toate casele, căci nu era de aşteptat întoarcerea sătenilor în prag de iarnă şi mai cu seamă să dea peste cazaci.</p>
                  <p rend="justify">Mare fu bucuria regăsirii celor doi prieteni, căpitanul poruncind pe dată horilcă şi pastrama, ca să-şi omenească oaspetele. Marcu îi povesti peripeţiile prin care trecuse de la despărţirea lor, an-ţărţ, iar Ujadowski se întrista aflând despre cumplita moarte a lui Mihai.</p>
                  <p rend="justify">Cei doi povestiră aşa până către vremea prânzului, când Marcu îşi dădu îngrijorarea pe faţă. Oştenii lui nu se iviseră, după cum le fusese înţelegerea. Întreba pe toţi cei care intrau în odaie cu vreo treabă, dar niciunul n-avea vreo ştire, deşi se simţea forfotă mare prin tot satul. Din când în când mai răzbea chiar şi până la ei vreo sudalmă ori pocnet de harapnic, dar nimic altceva. Ujadowski căuta să-l liniştească mai umplându-i ulcica, însă lui Marcu nu-i ardea de băutură şi se gândea chiar să se întoarcă să vadă ce s-o fi petrecut ca să-i împiedice pe oamenii lui să se adune la locul convenit. Tocmai voia să se ridice când auzi vocea lui Csibi, înjurând în gura mare.</p>
                  <p rend="justify">— O fi vreun cazac beat! făcu nepăsător Ujadowski.</p>
                  <p rend="justify">—  Cazac să înjure ungureşte…  spun drept că până acuma n-am mai auzit</p>
                  <p rend="justify">—  Ei, va fi învăţat şi el pe unde s-a vânturat, cum am învăţat şi eu româneşte.</p>
                  <p rend="justify">—  Ba, ăsta-i chiar Csibi, şi…</p>
                  <p rend="justify">Nu apucă să-şi isprăvească vorba, că se ivi atamanul Vasca, omul de încredere al lui Ujadowski, spunând ceva pe limba lui.</p>
                  <p rend="justify">—  Câţi oameni spuneai că ai de toţi? îl întrebă deodată căpitanul.</p>
                  <p rend="justify">—  Şaizeci şi doi, cu mine cu tot. Da’ de ce?</p>
                  <p rend="justify">—  Atunci îi bine. Mergi şi domnia-ta, şi nu te mânia de nu ţi-o fi ceva pe plac…</p>
                  <p rend="justify">Marcu nu prea pricepu ce voia să zică gazda sa, dar când ieşi în cerdac se îngălbeni de furie văzându-şi oamenii legaţi, de o parte şi de alta, la nişte care pline de saci şi cu câte un cazac pe capră.</p>
                  <p rend="justify">—  Ce înseamnă asta, Iudă?! se răsti Marcu la Ujadowski şi vru să-şi tragă spada.</p>
                  <p rend="justify">— N-am avut de ales altă cale, pan Iancovici! dădu acesta din umeri cam fâstâcit.</p>
                  <p rend="justify">Bănăţeanul n-apucă să mai facă vreo mişcare, fiindcă un arcan îl încolăci, luându-i putinţa de împotrivire.</p>
                  <p rend="justify">—  Tare s-ar mai fi mâniat pe mine, luminăţia-sa pan Liubomirski dacă aş fi făcut în altfel, adăugă cazacul.</p>
                  <p rend="justify">— Vânzătorule! Netrebnicule! scuipă Marcu înspre el, dar Ujadowski rămase neclintit.</p>
                  <p rend="justify">—  Mă iartă, aşadar, prietene, şi mergi cu bine! încheie căpetenia cazacilor fără a lua în seamă sudălmile, ba chiar se şi înclină după datina despărţirii.</p>
                  <p rend="justify">În pocnete de harapnic întreg convoiul se urni, trăgând şi prinşii pe lângă care. Marcu simţea că se înnăbuşă de furie şi se blestema în gura mare pentru nesăbuinţa pe care o făcuse având încredere în Ujadowski. Dar numai oamenii lui înţelegeau sudălmile, deoarece paznicii nu-l băgau în seamă, ca şi cum nici n-ar fi fost vorba de căpetenia lor.</p>
                  <p rend="justify">A  trecut parcă o veşnicie de când plecaseră şi ar fi trebuit să se zărească măreţele ziduri ale cetăţii de unde fugiseră şi unde aveau să fie înturnaţi, dar nici gând de aşa ceva. Curând ajunseră la o pădure, de care Marcu nu-şi amintea s-o fi ştiut prin preajma Hotinului.</p>
                  <p rend="justify">—  Ce gânduri or avea cu noi? se întreabă el cu voce tare. Să ştii că vor să ne ucidă aici şi să ne jefuiască, ticăloşii! Aflat alături, Csibi dădu şi el nedumerit din umeri. Văzură însă pe Vasca-atamanul că se apropie în galop de ei şi se opri chiar în faţa lui Marcu însoţit de vreo zece călăreţi. Cu toţi îşi scoaseră cuşmele în faţa lui, în semn de mare cinstire, după care îşi traseră jungherele de la brâu.</p>
                  <p rend="justify">Bănăţeanul îşi simţi spinarea şiroită de sudoare, dar nu spaima morţii îl cuprinse, ci furia că nu se putea apăra până în ceasul de pe urmă. Rămase însă mut de uimire văzând că li se taie legăturile, ba chiar şi lui Csibi i se scoase căluşul din gură, lăsându-l slobod cu desăvârşire. Unul dintre cazaci, care ştia româneşte, veni lângă Vasca şi le tălmăci spusele atamanului.</p>
                  <p rend="justify">—  Să iertaţi, tătucule, că batuşca Ujadowski n-a avut cum să păcălească iscoadele marelui hatman. A chibzuit că în acest fel are să creadă că aţi scăpat cumva, fără amestecul nostru. Ce să facem? Noi, cazacii, încă mai suntem în slujba polacului.</p>
                  <p rend="justify">—  Zău dacă am înţeles ceva! făcu Csibi, scuipând încă smocuri din cânepa căluşului. Pentru asta a trebuit să fiu legat ca un berbec? Să-mi fi spus…</p>
                  <p rend="justify">—  N-ai auzit că erau iscoade în tabăra lor? îl opri Marcu. Şi mie îmi pare rău că l-am bănuit pe nedrept pe bunul nostru frate Ujadowski. Aşa să-i spui, pan atamane!</p>
                  <p rend="justify">Auzind spusele pârcălabului cazacul se lumină la faţă şi începu a spune mai multe pe limba lui, din care tălmaciul nu izbuti decât cu greu să se descurce.</p>
                  <p rend="justify">—  Dumnealui, batuşca, a poruncit ca merindea din saci să vă rămâie pentru drum, iar punga asta care v-o dă atamanul e plină cu zloţi de aur şi s-o luaţi ca dar de iertăciune din partea stăpânului nostru. Să nu vă fie cu supărare!</p>
                  <p rend="justify">—  Frate Vasca! îl îmbrăţişa Marcu. Doresc să ştie „batuşca” al vostru că nicicând n-am să uit facerea de bine pe care i-o datorăm.</p>
                  <p rend="justify">Se despărţiră apoi cu mare prietenie, mulţi dintre români fiind încă uluiţi de întorsătură. Dar cum mai erau în preajma cetăţii Hotinului, o porniră cu mare grabă şi nu făcură popas decât în altă pădure, căci Ţara de Sus nu ducea lipsă de codri. Rânduiră străjile şi cu toţii căzură într-un somn adânc, fiind sleiţi de oboseala din ultimele zile.</p>
                  <p rend="justify">Hotărâră apoi să plece mai departe tot la vreme de noapte, şi ar fi luat calea Sucevei, dacă Csibi n-ar fi ţinut-o morţiş să se îndrepte, prin Dorohoi, spre Botoşani. Nu fiindcă acolo îşi avea el familia, ci pentru că Liubomirski ar fi putut trimite pe urma lor, şi de bună-seamă către cetatea de scaun, pe drumul mare. Apucară aşadar pe de lături, trecând prin preajma Drăcşanilor. Începuse a sufla vântul cel hain de miazănoapte, aducând cu el şi primii fulgi de zăpadă, după ce vreo săptămână nu se mai arătase pe cer sfântul soare. Fără merinde îndeajuns, se îndreptau pe drumuri neumblate, dar simţeau întotdeauna căldura inimii locuitorilor acelor meleaguri, care erau de acelaşi neam şi le deschideau cu bunăvoinţă uşile, dându-le adăpost şi hrană, după slaba lor putinţă.</p>
                  <p rend="justify">Cu multă greutate ajunseră în târgul Dorohoiului, tocmai când se mai îndulcise vremea. Nimeriseră şi într-o zi de iarmaroc, cu lume adunată de prin întreaga ţară a Moldovei, ba chiar şi de peste munţi, mai cu seamă neguţători bistriţeni şi rodneni.</p>
                  <p rend="justify">Oştenii se aşezară la nişte mese de lemn, întinse anume în faţa hanului „La calul înaripat”. Cu banii nu stăteau prea grozav, dar porunciră ceva uscătură sărată şi băutură, după cum stătea bine drumeţului. Csibi însă plecase mai departe, spre a-şi aduce nevasta şi copiii, fiindcă era hotărât a-i lua şi pe ei în Ardeal, împreună cu ceata oştenilor. La o masă alăturată, un pâlc de târgoveţi, mai sărăntoci după înfăţişare, se veseleau şi cântau de zor, strigând în gura mare: „Să trăiască măria-sa Ştefan-vodă!”</p>
                  <p rend="justify">Marcu ştia foarte bine că marele voievod al Moldovei se bucura de mare cinste şi pomenire printre toţi românii, dar mai cu seamă prin acele locuri, aşa că nu se miră prea mult de urările chefliilor. Când auzi însă de „Ştefan-vodă Tomşa” se ridică pe dată şi-l iscodi pe hangiu cine erau străinii care proslăveau pe domnul mazil de odinioară.</p>
                  <p rend="justify">—  Ia, nişte calici! răspunse hangiul cu dispreţ. Acum, că le-a venit iarăşi domn vodă-Tomşa, se veselesc şi ei de schimbare, ca nebunii.</p>
                  <p rend="justify">— Dar Alexandru-vodă?!</p>
                  <p rend="justify">—  S-a mazilit şi i-a luat locul „Voievodul calicilor”. Pentru aceea se şi bucură ei aşa.</p>
                  <p rend="justify">Marcu izbi căciula de pământ, lăsându-l pe hangiu cu gura căscată.</p>
                  <p rend="justify">—  Află atunci, jupâne, că şi eu sunt calic şi am să mă veselesc şi eu „ca nebunii”, cu toţi ai mei. Adă băutură pentru toată lumea! porunci el, fără a se mai gândi că paralele îi erau numărate. Fraţilor! zise apoi către tovarăşii lui. Mergem la Iaşi, unde ne-a venit un alt domn de-al nostru. Făgăduiesc să avem parte de zilele bune din vremea răposatului nostru stăpân Gaşpar-vodă, fie-i ţărâna uşoară!</p>
                  <p rend="justify">Uitară de toate necazurile de până atunci şi apucară degrabă calea cetăţii Iaşului. Vremea se stricase din nou, dar lor nici că le mai păsa şi nici drumul nu li s-a mai părut nesfârşit, căci în curând se aflară în faţa porţii domneşti.</p>
                  <p rend="justify">De cum se apropiară de poartă prinse a bate o toacă de aramă, iar clopotele de la sfântul Nicolae, de peste drum, glăsuiau de zor a primejdie. Se uitară nedumeriţi unii la alţii şi abia atunci pricepură că ei fuseseră pricina zarvei stârnite, căci paznicii domneşti se temeau să nu fie vorba de vreo răzvrătire. Marcu se îndreptă atunci spre străjeri şi ceru să-i fie îngăduit a se înfăţişa măriei-sale. Se cam codeau însă aceştia, dar curând se ivi un aprod de casă trimis de către însuşi Vodă, doritor să afle ce se petrecuse. Şi mare fu uimirea celor de faţă, când voievodul, auzind despre cine era vorba, tresări de bucurie:</p>
                  <p rend="justify">— Marcu, ai zis? Dacă-i slujitorul meu de altădată, să fie primit fără zăbavă!</p>
                  <p rend="justify">—  Dar… măria-ta!…  încercă să spună vătaful fustaşilor că acesta nu era singur, însă n-avu răgaz.</p>
                  <p rend="justify">— Am poruncit, acum! bătu domnul din picior.</p>
                  <p rend="justify">Fură băgaţi cu toţii în ograda domnească, iar Marcu se îndreptă către încăperile atât de bine cunoscute lui.</p>
                  <p rend="justify">—  Să trăieşti, mărite doamne! îngenunche el în faţa fostului său stăpân.</p>
                  <p rend="justify">—  Marcule, eşti chiar tu? Ia saltă capul să te văd mai bine! Parcă te-ai mai împlinit, măcar că eşti ogârjit ca un câine. Pe unde te-ai mai vânturat?</p>
                  <p rend="justify">Bănăţeanul îi povesti pe scurt cele ce se întâmplaseră până atunci şi câte pătimise el şi oştenii lui.</p>
                  <p rend="justify">—  Nădăjduiesc că aţi venit acum cu toţii la mila domniei mele, făcu domnul bucuros. De oşteni viteji am trebuinţă întotdeauna, căci dihonia şi vâhzarea încă mai dăinuie în ţara Moldovei. Chiar şi sfârşitul lui Gaşpar-vodă a fost o învăţătură, că boierimea încă mai fuge după ciolane de ros. Pe de altă parte, nici prietenia turcului cu leahul nu-i a bună…  dar să lăsăm astea! Spune-mi, te-ai însurat?</p>
                  <p rend="justify">— Încă nu, mărite doamne.</p>
                  <p rend="justify">—  Atunci să-ţi căutăm mireasă şi să ştii că eu te cunun!</p>
                  <p rend="justify">—  Am şi găsit-o… numai că-i în celălalt capăt al ţării, la mine în Banat.</p>
                  <p rend="justify">—  Nu-i nimica! Ad-o aici şi să vă înmulţiţi neamul în cetatea de scaun a Moldovei. Ce rang ai avut sub Gaşpar-vodă?</p>
                  <p rend="justify">— Pârcălab, măria-ta.</p>
                  <p rend="justify">—  Io poftesc să fii spătar, şi pe toţi cetaşii tăi îi iau în slujba domniei. Nici nu te mai întreb dacă te învoieşti!</p>
                  <p rend="justify">— Mai încape vorbă, măria-ta?!</p>
                  <p rend="justify">Petrecură întreaga iarnă în preajma voievodului, care se bucura văzând destoinicia oştenilor lui Marcu, dar nu spunea ce gânduri avea pentru mai târziu. În preajma sărbătorilor sosi un neguţător sas care fusese în vară pe la Bozovici, ba se întâlnise şi cu tatăl Anei. Aşa aflase că fata era încă nemăritată, dar că taică-său ar cam fi avut în gând să nu mai aştepte, în-trucât auzise că cel căruia i-o făgăduise s-ar fi prăpădit prin bătaie.</p>
                  <p rend="justify">Întâlnirea îl bucură pe Marcu, dar îl şi mâhni. Abia aştepta să se ducă zăpada spre a porni la drum, căci altminteri nu şi-ar mai fi găsit aleasa. Domnul se arătase plin de bunăvoinţă, dar iată că sosiră berzele pe hogeagurile Iaşilor şi înfloriră cireşii, iar el încă mai aştepta încuviinţarea de plecare.</p>
                  <p rend="justify">—  Dragă Marcule, îi zise într-o zi Vodă, chemându-l în spătăria mică. Ştiu prea bine că ai vrea să pleci, după cum ţi-am şi făgăduit, dar iacă, am căpătat poruncă să-l întâmpin pe Wisznowiecki, cneazul de Zbaraz. Un leah înfumurat, pe care trebuie să-l ştii de la Liubomirski.</p>
                  <p rend="justify">Marcu îşi aminti de el, dar nu pricepu ce legătură ar fi avut acesta cu plecarea lui în Banat.</p>
                  <p rend="justify">—  Trecând prin Moldova, urmă Vodă, ar trebui să-i ies în cale şi să-l întâmpin ca gazdă, dar numai când aud de el mi se pune un nod în gât.</p>
                  <p rend="justify">—  Drept ai, măria-ta! Mulţi dintre şleahtici se plângeau de înfumurarea lui.</p>
                  <p rend="justify">—  Ştiu că nici tu nu-i prea ai la inimă pe lehi, după cele ce ţi-au făcut şi după cum s-au purtat cu răposatul Gaşpar-vodă, însă n-am ce face. Eu n-am să-l întâmpin decât la marginea târgului, în schimb, tu ai să-i ieşi înainte la Hârlău. După ce-om scăpa de leah, poţi merge după mireasă, că, după cum vezi, n-am uitat că ţi-am făgăduit să te năşesc. Ai să rămâi pe acolo până în toamnă, la culesul viilor, când om face nuntă mare, dar până atunci vezi cum te porţi cu leahul…</p>
                  <p rend="justify">Marcu se închină cu smerenie, după care se duse să-şi aleagă şi vreo câţiva dintre feciorii lui, căci avea să meargă cu o ceată de hânsari domneşti înveşmântaţi de mare sărbătoare.</p>
                  <p rend="justify">De altfel şi el nu putea fi mai prejos, căci era spătar al voievodului Moldovei.</p>
                  <p rend="justify">Întâmpinarea avu loc la ieşirea din târgul Hârlăului şi, cu toate că îl mai văzuse pe Marcu în preajma marelui hatman, pan Wisznowiecki se prefăcu a nu-l mai cunoaşte, iar în vreme ce bănăţeanul rostea vorbele de bun-venit, el se uita pe cer după nişte şiruri de cocori. Porunci apoi vistiernicului să-i deie lui Marcu o pungă cu zloţi…</p>
                  <p rend="justify">La asemenea ruşine nu s-a aşteptat spătarul, şi i-ar fi aruncat leahului punga în obraz, dacă nu i-ar fi venit în minte vorbele măriei-sale, că trebuiau să înghită orice proastă purtare a solului. Totuşi, de faţă cu el, scoase banii şi-i împărţi oştenilor.</p>
                  <p rend="justify">Pan Wisznowiecki ridică sprânceana a mirare, zâmbi uşor în colţul gurii şi îi întoarse spatele.</p>
                  <p rend="justify">Aceasta era prea mult pentru bănăţean şi fu gata-gata să poruncească şi el întoarcerea acasă, fără a-l mai însoţi pe neobrăzat. Se opri însă, fiindcă printre oştenii cneazului de Zbarand i se păru a-l zări pe… Sâvu. Nu mai încăpea nici o îndoială, căci prigoreanul îi zâmbi cum numai el o făcea, ba chiar îi făcu şi cu ochiul, pe când ţinea dârlogii unui cal.</p>
                  <p rend="justify">Era nevoie de încuviinţarea cneazului pentru ca Sâvu să-şi părăsească ceata, aşa că Marcu se adresă tălmaciului, dar pan Wisznowiecki nici nu vru să audă. N-a mai fost nevoie însă de altceva, căci Sâvu însuşi se apropie de Marcu, iar acesta, descălecând, îl îmbrăţişa în văzul tuturor.</p>
                  <p rend="justify">— Tu aici?!</p>
                  <p rend="justify">— D-apăi cine? râse prigoreanul.</p>
                  <p rend="justify">—  Gândeam că eşti mort, la Hotin…</p>
                  <p rend="justify">— Am fost.</p>
                  <p rend="justify">—  Asta n-o mai pricep…</p>
                  <p rend="justify">În răstimp, cei peste trei sute de însoţitori ai leahului se înşiruiră pe drum şi Marcu nu mai avu încotro, trebui să-l urmeze, însă anume se trase la coada alaiului. Poruncise un cal pentru Sâvu, şi mai tot drumul sporovăiră.</p>
                  <p rend="justify">Prigoreanul îi povesti cum datorită vitejiei lui Mihai fusese acoperit de leşurile vrăjmaşilor şi nimeni nu mai avusese treaba lui. De fapt fusese lovit de un plumb în umăr, dar n-a făcut decât să-şi piardă simţirea. Din păcate, în acest fel nu i-a putut sta în ajutor lui Mihai. L-a mai văzut doar a doua zi, în ţeapă pe nefericitul lor prieten, când tot n-ar mai fi putut face nimic. La adăpostul întunericului se trăsese de sub leşuri şi s-a târât până în marginea unui lăstăriş, unde a stat pitulat până-n seară. Nici vorbă să poată pătrunde în cetate, aşa că a plecat mai departe până a dat de câteva bordeie unde erau ascunşi nişte gospodari din Zvancea. Acolo l-a oblojit o babă şi în cele din urmă se vindecase. Rămăsese multă vreme printre oamenii aceia cumsecade şi numai după ce se întremase de-a binelea, aflând că leşii tocmeau slujitori pentru drum lung la Stambul, se băgase ca rândaş la un şleahtic, cu gândul că ajungând la Dunăre avea să-l lase şi să apuce calea Banatului, spre casă.</p>
                  <p rend="justify">—  Bună treabă! râse Marcu auzind păţania prietenului său. Ai ajuns rândaş, după ce însuşi Liubomirski te făcuse stegar.</p>
                  <p rend="justify">— Pe mine?! se miră Sâvu.</p>
                  <p rend="justify">—  D-apăi cum? Numai că el te ştie mort, iar dacă te-ar vedea în viaţă cred că te-ar şi întemniţa, crezând că l-ai minţit.</p>
                  <p rend="justify">Sâvu rămase uimit, căci nu-şi putea crede urechilor ca el să fi fost răsplătit cu ranguri leşeşti şi acuma să-i slugărească.</p>
                  <p rend="justify">—  Acum însă ai să vii cu mine în slujba măriei sale Ştefan-vodă, şi mira-m-aş să n-ajungi căpitan.</p>
                  <p rend="justify">—  Chiar aşa?! se bucură Sâvu.</p>
                  <p rend="justify">Oricum, n-avea să se mai întoarcă la fostul stăpân. Şi ca să nu mai dea faţă cu el, la îndemnul lui Marcu, a tăiat calea mai scurtă, pe la Podul Iloaiei, urmând a se întâlni la Iaşi.</p>
                  <p rend="justify">Fiind în urma tuturor, Marcu nu apucă să vadă întâlnirea domnitorului cu cneazul, dar auzi în curând că leahul nu primise să urce în carâta domnească şi nici găzduirea la curte. Îl socotea pe domnul Moldovei ca fiind de neam prost şi cu mult mai prejos decât al lui…  Pe dată Vodă a poruncit surugiilor să apuce pe alte uliţe şi-l bătea gândul cum ar face să-l întemniţeze pe nesuferitul cneaz, barem o săptămână, ca să-şi dea şi el seama cine-i stăpân în ţara asta. Întors la palat, află însă că un ischimne-ceauş sosise spre a-l întâmpina pe cneazul de Zbaraj, aşa că nu mai putea face nimic împotriva lui. Pofti să i se înfăţişeze turcul.</p>
                  <p rend="justify">—  Slăvite bey, carele eşti cel dintâi printre închinătorii lui Issa, Alah să-ţi fericească viaţa! se ploconi ceauşul în faţa domnitorului. Marele nostru sadrazam, Kemankeş Ali-paşa…</p>
                  <p rend="justify">— Ceee?! sări voievodul. Nu mai este Mere Huseyn?</p>
                  <p rend="justify">— Precum ai auzit, beyule.</p>
                  <p rend="justify">Tomşa-vodă nici nu-l mai ascultă pe ceauş, ci se ridică şi, frecându-şi mâinile, zice pe româneşte:</p>
                  <p rend="justify">—  Lasă, câine leşesc, că te voi purta eu!</p>
                  <p rend="justify">Turcul holbă ochii, neştiind ce s-a petrecut cu ghiaurul, dar şi mai uimit fu de nepreţuitele daruri cu care-l copleşi. Vodă porunci apoi să vină diecii ştiutori de limbă turcă, spre a trimite carte la Stambul. Tocmai atunci se nimeri şi Marcu, voind să-l înfăţişeze măriei-sale pe Sâvu.</p>
                  <p rend="justify">—  Ai picat cum nu se poate mai bine, Marcule! Tu ai să duci scrisoarea prietenului meu Kemankeş Ali-paşa, care a ajuns mare vizir. Am să-l încondeiez pe leah, de o să mă pomenească toată viaţa…</p>
                  <p rend="justify">Marcu se posomori pe dată, căci nădăjduise să capete îngăduinţa plecării acasă, dar nicidecum o altă călătorie, şi încă în ţară străină.</p>
                  <p rend="justify">—  Am să rămân fecior bătrân, măria-ta…</p>
                  <p rend="justify">—  Ha, ha, ha! râse Tomşa-vodă. Uitasem că ţi-am făgăduit să te las în Banat, dar n-am pe altul de aşa mare credinţă cum îmi eşti tu.</p>
                  <p rend="justify">—  Am adus chiar acum, la picioarele măriei-tale, un alt bănăţean de-al meu, pe care mă bizui ca pe mine însumi. Şi dacă nu-ţi va fi cu supărare, l-aş băga în locul meu să ducă răvaşul…</p>
                  <p rend="justify">Puţin cam dezamăgit, Vodă încuviinţă să i se înfăţişeze prigoreanul şi văzându-i tinereţea, precum şi privirea deschisă, se învoi să-l primească în slujba domniei. Iar când mai auzi şi despre faptele de vitejie ale feciorului, se mulţumi pe deplin şi-i zise:</p>
                  <p rend="justify">—  Dacă leahul te-a făcut numai stegar, când te-i întoarce de la Poartă, miiaş te voi face! Să mă slujeşti cu credinţă, ca şi Marcu!</p>
                  <p rend="justify">Amândoi bănăţeni sărutară mâna domnitorului şi ieşiră bucuroşi. Nici nu mai apucară să audă porunca domnească prin care se poprea orice tain pentru cneazul de Zbaraj şi oamenii lui, cerându-i să părăsească pe dată ţara Moldovei şi să plece „unde şi-a dus mutu’ iapa!”</p>
                  <p rend="justify">Două zile mai târziu, cei doi prieteni erau în drum spre Obluciţa, de unde Marcu s-ar fi urcat în susul apei pe vreun barcaz, iar Sâvu o lua pe drumul mare, către Stambul.</p>
                  <p rend="justify">Aşa s-a şi întâmplat. Către sfârşitul primăverii, Marcu bătu fălos la poarta Anei. Văzându-l fata scăpă şofiul cu lapte proaspăt muls, nevenindu-i a-şi crede ochilor.</p>
                  <p rend="justify">—  Nu te speria, că eu mi-s, Marcu! zise el voios şi se repezi s-o îmbrăţişeze, dar ea se sfii şi fugi în casă.</p>
                  <p rend="justify">Pe dată se întoarse însă împreună cu taică-său, şi-l sorbea acum din ochi pe mândrul oştean, înveşmântat ca domnii.</p>
                  <p rend="justify">— Ai venit? întrebă tatăl.</p>
                  <p rend="justify">—  Da! Bună ziua şi bine v-am aflat sănătoşi!</p>
                  <p rend="justify">—  Bună să-ţi fie şi inima! Pofteşte în casă, că doar nu avem a sta la poartă…</p>
                  <p rend="justify">Se înţelege că în scurtă vreme aveau să înceapă şi pregătirile de nuntă, iar cum nu se cădea ca până atunci mirele să stea sub acelaş acoperiş cu mireasa, Marcu îşi cumpără chiar de a doua zi un loc de casă şi se puse cu maistorii la treabă, ca să-şi ridice din temelii o nouă gospodărie. Totuşi, un lucru nu-i dezvăluise aprigului almăjan, anume că nunta trebuia s-o facă în Moldova, unde însuşi măria-sa Vodă avea să le fie naş…  Cum să-l fi lămurit să-i dea fata ca să plece din sat şi s-o poarte pe drumuri?! Fusese peţită în mai multe rânduri şi tatăl se gândise uneori că n-ar fi rău să o şi mărite, căci despre oşteanul acela fălos, cu care se înţelesese, auzise că s-ar fi prăpădit prin lume. Ana simţea însă, în inima ei, că nu era aşa şi la toţi care o cereau le făcea nazuri. Acum, că i se întorsese ursitul, înflorise şi ea ca un bujor, încât babele o scuipau care mai de care, să nu se deoache.</p>
                  <p rend="justify">Dar bine că a tăcut, fiindcă pe la începutul lui septembrie din acel an 1623, se pomeni într-o bună zi cu Sâvu. Acesta îi aduse vestea mazilirii lui Ştefan-vodă Tomşa şi înlocuirii lui cu Radu-vodă Mihnea, faţă de care nu era legat să mai plece la Iaşi.</p>
                  <p rend="justify">Şi ce nuntă s-a mai încins în Bozovici!…  Mai ales că se întorseseră şi mulţi dintre feciorii plecaţi cu Marcu, pe care vodă-Tomşa îi răsplătise la plecare, iar aceştia îşi aduseră toate neamurile din satele vecine. Fericitul mire, cu toate că era „domn mare”, îşi îmbrăcase frumosul port bănăţean. Şi aşa a rămas şi pe mai departe, căci nu se ţinea niciodată „cu nasu pră sus”. La bucurie însă nu uitară să-i pomenească şi pe cei dragi care pieriseră, mai cu osebire pe măria-sa Gaşpar-vodă şi pe nepreţuitul căpitan Mihai.</p>
                  <p rend="justify">Apoi Marcu se dădu cu ale gospodăriei, şi nu arareori era întrebat de însuşi judele satului cum să chibzuiască în treburile obştei. Ba unii veneau de-a dreptul la el, socotindu-l ca pe cel mai de vază om al satului, după cum şi era.</p>
                  <p rend="justify">—  Am rămas şi acasă în slujba domniei, frate Sâvule! zise el într-o zi, întâlnindu-se cu prigoreanul pe hotar.</p>
                  <p rend="justify">—  Şi dacă s-ar ivi vreun alt voievod să ne cheme?</p>
                  <p rend="justify">—  Atunci vom porni la drum şi ne vom pune iarăşi braţul în slujba ţării, căci trebuie să se facă ea odată şi să fie numai a noastră…</p>
               </div>
               <div type="div3">
                  <head>SLUJBĂ CU PRIMEJDIE.</head>
                  <p rend="justify">MARE JALE A CUPRINS ÎNTREAGA ŢARĂ A ARDEALULUI, când s-a răspândit vestea trecerii în lumea celor drepţi a craiului Bethlen Gabor. S-a întâmplat să moară în ziua de 13 noiembrie 1629, chiar atunci când ar fi trebuit să-şi serbeze al cincizeci şi unulea an de viaţă. „Semn dumnezeiesc!” spuneau babele pe şoptite, şi mulţi erau temătorii de vremuri de urgie ce se vesteau după moartea prinţului. Aveau şi dreptate cei temători, căci ţara ajunse acum în stăpânirea doamnei Catarina de Brandemburg, o femeie slabă, măcar că făgăduise că va ţine cu sfinţenie adiata răposatului ei soţ.</p>
                  <p rend="justify">Sfătuise fostul crai, cu limbă de moarte, să nu se bizuie nimeni pe mincinoasele făgăduieli ale nemţilor, ci întreaga ţară să ţină prietenia strânsă cu Moldova şi Muntenia, fiind calea cea mai firească. Numai aşa aveau să rămână urmaşii slobozi şi stăpâni în casa lor. Dar sfetnicii craiului aflară că nici nu-şi îngropaseră stăpânul când cei doi „prieteni de inimă” ai principesei îşi şi luaseră nasul la purtare. Era vorba de un neamţ, un anume Scultetus, care o întovărăşise ca mireasă atunci când fusese adusă de la Berlin, şi de un conte ungur, pe nume Csaky Istvan, ce nu se îndoia că ajungând stăpânul femeii ar fi avut şi ţara la picioarele lui. Cel dintâi avea muiere şi copii în Sibiu, dar se ţinea mereu în preajma fustelor doamnei Catarina, stârnind furia contelui. De aici ura şi vrajba neîmpăcată între cei doi, spre marea pagubă a ţării, căci principesa nu avea gândul decât la cei doi iubiţi ai ei, iar treburile ţării mergeau anapoda. Aşa s-a stârnit nemulţumire nu numai din partea celor care diriguiau sfatul dietei, ci şi în rândurile prostimii, care scosese fel şi fel de vorbe de ocară, ce se vânturau pretutindeni.</p>
                  <p rend="justify">Acum, că se isprăvise cu înmormântarea şi-l plânsese pe răposat în văzul lumii, nemângâiata văduvă îşi căuta alinarea în braţele celor doi, căci nu se hotăra cu uşurinţă de care să se lepede. Nu-i prea dădea prin cap ce să facă, mai cu seamă că fratele fostului ei bărbat, Bethlen Istvan o tot sâcâia să-i alunge pe amândoi şi să se ţină de cârmuirea ţării, că altminteri n-ar fi fost cu putinţă.</p>
                  <p rend="justify">Se lăsase şi o iarnă grea, încât apa Mureşului îngheţase de la un mal la altul, iar troienele făcuseră tot una întreaga vale, de nu mai puteai şti când păşeşti deasupra apei şi când pe pământ. De n-ar fi fost mândra cetate a Bălgradului să-şi ridice zidurile dintre nămeţi, nici nu ţi-ai fi dat seama când râul o coteşte la vale către Deva. Asprimea vremii se arătase cam din preajma Crăciunului, dar o ţinea mereu, încremenind ţurţurii argintii pe ramurile copacilor, iar o pâclă, noroc că nu prea deasă, se aşternuse pe întreaga fire. Stoluri de corbi zburau croncănind parcă prevestiri de moarte, în vreme ce haitele de lupi flămânzi bântuiau chiar şi aşezările, dându-se la om. Primejdie de pierderea vieţii era pe atunci la tot pasul, dacă te-ai fi încumetat la drum de unul singur ori fără a fi bine înarmat.</p>
                  <p rend="justify">Pe asemenea vreme, trei călăreţi luptau cu troienele ce ajungeau nu arareori până la pieptul cailor, dar în alte locuri pământul dezgolit şi îngheţat trosnea sub copite. Deasupra satului Sântimbru se ridica o pâclă deasă de fum învăluindu-i şi pe drumeţi, care mergeau cam la voia întâmplării, nefiind nici urmă de drumeag. Nădejdea lor era că isteţimea cailor avea să-i scoată la liman.</p>
                  <p rend="justify">—  Să nu ne fi rătăcit, zise îngrijorat unul dintre ei, bătându-şi braţele peste piept spre a se încălzi.</p>
                  <p rend="justify">—  Parcă tot mai bine fusese la monastire, făcu cel mai din faţă întorcându-şi capul. Nu-i aşa?</p>
                  <p rend="justify">— Atunci să ne întoarcem! răspunse al treilea.</p>
                  <p rend="justify">—  Nici gând, Laszlo dragă, urmă cel dintâi. Acuşi pătrundem pe poarta cetăţii şi ne-om încălzi cu vreo palincă.</p>
                  <p rend="justify">— Ba, să fiu drept, mi-ar place mai curând un foc zdravăn, fiindcă mă cam saturai de băutura popilor, bolborosi Laszlo.</p>
                  <p rend="justify">Vorbeau ungureşte, cu toate că doi dintre ei erau români, numai că Bardassy Laszlo nu le cunoştea limba şi, de când erau în slujba domniei, aşa obişnuiau cu toţii să se înţeleagă.</p>
                  <p rend="justify">— Socot că mare bucurie avem să-i facem principesei, după cum spunea domnul căpitan Ovary, zise cel din mijloc, care nu era altul decât Florea Nicoară de la Ciunga.</p>
                  <p rend="justify">Se făcuse bărbat spătos şi zdravăn, acum în cel de-al treizecilea an al vieţii, dar tot scund rămăsese şi ochii săi jucăuşi îşi mai păstrau limpezimea copilăriei. Se alăturase cu dragă inimă căpitanului Ovary, care ţinea la el ca la un frate, dar nu se bucurase de acele lupte pline de glorie, cum le visase el odinioară. De când se făcuse cătană numai de muştru avusese parte, şi se gândea cu părere de rău că nu se înfruntase până acuma cu păgânii, asemenea fratelui său mai mare, Amosie.</p>
                  <p rend="justify">Ungurul Bardassy se pripăşise pe la Aiud, venind tocmai din pusta Tisei, unde avusese nişte necazuri cu un stăpân hăpăreţ pe care, la mânie, îl trimisese pe lumea cealaltă. Dar în afara celor doi buni prieteni, cu care era şi acuma, nimeni nu-i ştia povestea. Nu-i vorbă că nici nu fusese întrebat vreodată de careva.</p>
                  <p rend="justify">Cel de-al treilea, Tănase Pop, era de pe valea Gurghiului şi se băgase la oaste fără a fi silit decât de sărăcie, căci acasă erau copii mulţi şi pământ deloc. Era o fire paşnică, dar dacă îl scotea careva din sărite nu şovăia să tragă hangerul.</p>
                  <p rend="justify">Se legase o mare prietenie între ei şi mai întotdeauna îndeplineau anumite slujbe ostăşeşti împreună, dar cu atâta destoinicie încât căpitanul Ovary Elemer avea încredere desăvârşită în ei. Aşa se face că şi de astă-dată, fiind vorba de o sarcină, de mare taină şi primejdie pentru unii, tot lor le ceruse s-o aducă la îndeplinire, ştiindu-le vrednicia.</p>
                  <p rend="justify">Se întâmplase că un drumeţ străin fusese sfârtecat de lupi, chiar în preajma Aiudului, şi nişte ţărani aduseseră cizmele mortului, chimirul şi o tolbă cu scrisori. De va fi avut şi bani asupra lui, nu se mai putea şti, fiindcă aducătorii se juraseră pe sfânta cruce că nu găsiseră nimic altceva. Poate că nici încălţările şi celelalte n-ar mai fi fost găsite, căci haita îşi încercase colţii prin tot ce a fost de piele, dacă nu s-ar fi întâmplat să treacă tocmai ei şi să alunge lupii. Izbutiseră să mai adune şi câteva rămăşiţe omeneşti, pe care le-au dus în sat pentru îngropăciune, dar aflând scrisorile s-au temut să nu fie de-ale stăpânirii şi să cadă asupra lor cine ştie ce bănuială nedreaptă. Socotiră cu cale că ar fi fost mai bine să le aducă la oraş, ceea ce şi făcură.</p>
                  <p rend="justify">Domnul căpitan scotocise printre ele şi văzând despre ce era vorba uită să-i mai întrebe şi altceva, ba le mai dărui şi câţiva bănuţi de argint drept mulţumită. Acele hârtii erau potrivnice răposatului prinţ şi fuseseră scrise de domnul Moldovei, care se afla în mare prietenie cu nemţii. Cum toată lumea cunoştea ura ce i-o purtaseră cei din Viena lui Bethlen, ba Ovary ştia şi despre o pâră a lui Miron Barnovschi-vodă al Moldovei, făcută la Poartă, socoti că şi principesei are să-i pară bine să pună mâna pe asemenea răvaşe. În acest fel se dădea iveală faţa mincinoasă a moldoveanului. „Nu care cumva s-o pierdeţi, ori să v-o fure careva, că atâta Dumnezeu e al vostru!” îi ameninţase căpitanul la plecare întinzându-le taşca ce avea pe ea urmele colţilor.</p>
                  <p rend="justify">Nu prea vedeau ei cum să fie prădaţi în plină zi, cu toată vremea potrivnică, fiindcă erau trei vlăjgani ce nu se temeau de nimic. Altceva însă nu le mai spusese, decât numai ca să nu dea tolba altcuiva în afara alteţei-sale principesa Catarina, şi Ovary ştia prea bine că oştenii nu-i vor ieşi din poruncă. Pe vreme bună, vara mai ales, de la Aiud la Bălgrad mai ai fi putut-o ţine în galopul cailor, dar acuma nici vorbă mai ajungă până-n seară, iar cum noaptea era primejdie de a se rătăci, au hotărât popas la monastirea din Teiuş. De altfel nici nu erau zoriţi la drum, porunca fiind să ajungă când or putea, aşa că bătură la poarta călugărilor şi fură primiţi pe dată, întrucât ospitalitatea era canonul sfinţilor părinţi de acolo.</p>
                  <p rend="justify">Stareţul, sau priorul, după cum i se mai spunea, pater Ambrosius, i-a lăsat mai întâi să se dezmorţească, după care i-a poftit la taclale, până avea să fie isprăvită cina.</p>
                  <p rend="justify">„Puteţi a-mi spune, dragii mei, cât mai multe întâmplări, căci noi, sărmanii călugări, nu avem ştire despre ceea ce se petrece prin lume decât numai prin drumeţi ca voi”, îi îndemnase el cu voce blajină.</p>
                  <p rend="justify">Laszlo, ca unul ce vorbea mai bine dintre toţi, se lăsă tras de limbă şi astfel stareţul află unde se duceau şi mai ales ce trebuia să ducă negreşit numai alteţei-sale Catarina.</p>
                  <p rend="justify">Pater Ambrosius tresărire la vederea tolbei, dar ei nu băgară de seamă. Spusese apoi, cu multă nepăsare: „De nu mă-nşel, mai văzut-am aşa ceva la un pribeag ce abătuse mai zilele trecute pe sub acoperişul nostru, dar n-a zăbovit mult, căci era în drum spre… Moldova, dacă îmi aduc eu bine aminte”.</p>
                  <p rend="justify">„De bună-seamă că ăsta va fi fost omul nostru!” sărise atunci Tănase, de parcă s-ar fi bucurat aflând asemenea veste.</p>
                  <p rend="justify">„N-auzişi că acela mergea spre Moldova?” îl mustrase Laszlo. „Stăpânul tolbei a fost mâncat de lupi după Aiud, deci se pare că venea din Moldova, de vreme ce a trecut pe aici!” „Noi, n-avem de unde şti”, urmase liniştit priorul. „Nu ne este în obicei a iscodi pe oaspeţii noştri încotro se îndreaptă ori de unde vin. Dacă ne spun, bine, dacă nu, tot una-i. Mi-ar fi părut însă rău să se fi rătăcit, sărmanul, căci părea un om bun. De fapt îl şi povăţuisem să mai aştepte domolirea viforniţei, dar el nici nu vrusese să audă de aşa ceva. Eu vă cer iertare, nu cumva să credeţi că vă iscodesc, numai că văzând o tolbă asemănătoare…  intrasem chiar la bănuială.”</p>
                  <p rend="justify">Vorbele acestea îl scoaseră pe Florea din sărite: „Să nu-ţi fie cu supărare dom’ părinte, dar noi nu suferim asemenea ocară. Nu suntem lotri şi, dacă vrei să ştii, află că acel drumeţ al sfinţiei-tale a fost mâncat de lupi. Pentru aceea, îi ducem alteţei-sale ceea ce a mai rămas de la el.”</p>
                  <p rend="justify">Amândoi tovarăşii încuviinţară din cap, dar niciunul nu înţelesese rostul ciudatului zâmbet al stareţului.</p>
                  <p rend="justify">„Jesus-Maria!” făcuse el sfielnic, cu ochii în tavan. „Aveţi tot dreptul să vă mâniaţi pe mine, păcătosul, care nu mi-am dat seama de vorbele mele cele proaste şi de bănuiala mea nedreaptă. Sărmanul călător a suferit cumplită moarte, dar asta o fi fost voia Domnului, odihnească-l în pace!”</p>
                  <p rend="justify">Vorbele blânde ale călugărului, precum şi căinţa lui îi potolise atunci pe dată, ba Laszlo mai şi adăugase: „Pricepem că sfinţia-ta n-ai vrut să zici de noi că am fi hoţi, dar cum suntem în slujba domniei nu se cade să dăm totul în vileag…” „Apoi şi tolbe ca aceasta vor fi fiind cu sutele şi pe toate drumurile” mai zise şi Tănase. „Asta însă are urma colţilor de lup.” „Se poate, se poate!” încuviinţase pe loc priorul. „Dar hai să lăsăm la o parte supărarea şi vorba pripită şi să gustăm ceva mai înainte de cină, spre a putea ciocni un păhărel, spre împăcare.”</p>
                  <p rend="justify">Poruncise apoi unui călugăr să aducă mâncare şi băutură ca pentru oaspeţi de seamă, spre a-i fi iertată nesăbuita bănuială. Ospeţia însă se dovedise atât de îmbelşugată, încât nici nu şi-au mai dat seama când au început şi când au sfârşit cina. Buimaci de cap, au fost treziţi de dimineaţă, când pater Ambrosius i-a sfătuit să plece la drum devreme, ca să ajungă la Bălgrad pe amiază. Au mulţumit pentru găzduire şi priorul şi-a mai cerut încă o dată iertare, fiind astfel cu toţii mulţumiţi.</p>
                  <p rend="justify">Abia când s-a văzut în şa, Florea s-a frecat la ochi nedumerit: „Parcă nu-i aceeaşi tolbă!” „Ţi se pare!” îi răspunsese Laszlo. „Tu nu vezi urmele dinţilor pe ea?” „Ce să mai vadă după rachiul de chimen?” râsese Tănase.</p>
                  <p rend="justify">Florea s-a pipăit însă la piept şi n-a mai zis nimic. Acuma, după ce petrecuseră o vreme în gerul de afară, mahmureala încă nu le trecuse, iar Tănase fu primul care se văită:</p>
                  <p rend="justify">—  Măi fraţilor, mie îmi cam vâjâie capul şi mi-i tare cald. Parcă aş zice că nu mi-a căzut bine vinarsul popilor.</p>
                  <p rend="justify">—  Băuşi lacom! îl linişti Laszlo. Şi pe mine mă doare.</p>
                  <p rend="justify">—  Dar ştiu bine că dormirăm, nu glumă, urmă Tănase. Socot că puteai tăia lemne pe noi. Oricum, fain a fost şi eu zic să mai trecem şi la înapoiere.</p>
                  <p rend="justify">—  Ne-a omenit spre a-şi spăla vorbele cele proaste, zise Florea, dar de acuma are să ne închidă poarta în nas, ca să nu-i mai facem pagubă.</p>
                  <p rend="justify">—  Da’ ştiu că te ocoşiseşi la el, râse Laszlo amintindu-şi de furia tovarăşului său.</p>
                  <p rend="justify">—  Păi ce-şi închipuia el? se împăuna Florea. Avem noi feţe de tâlhari?</p>
                  <p rend="justify">—  Ba bine că nu! Încă din cei bătrâni, că uite, promoroaca ne-a albit şi barba şi sprâncenele…</p>
                  <p rend="justify">Mai povestiră apoi de una, de alta, ca să le treacă vremea, şi aşa lăsaseră în stânga casele din Sântimbru, semn că până la cetatea de scaun nu mai aveau mult de mers. Zăpada scârţâia sub copite, iar caii scoteau aburi pe nări. Promoroaca li se aşternuse şi lor pe firele din jurul boturilor, făcându-i să semene cu nişte moşnegi din altă lume.</p>
                  <p rend="justify">—  De nu mă-nşel am şi aiuns, arătă Laszlo spre focul de vreascuri ce se zărea înaintea lor.</p>
                  <p rend="justify">—  Norocul nostru cu bieţii cai, căci altminteri nu ştiu cum am mai fi nimerit calea! zise Florea, scuturându-şi iar mustaţa.</p>
                  <p rend="justify">— Ziua-bună vă poftim! zise Laszlo apropiindu-se.</p>
                  <p rend="justify">—  Bună să dea Dumnezeu! răspunseră oştenii-străjeri ce se încălzeau la foc.</p>
                  <p rend="justify">—  Numai că vreme prea bună nu-i, urmă unul dintre ei. Pentru ce nu staţi la casele voastre şi bateţi coclaurile?</p>
                  <p rend="justify">—  Apăi, avem treabă la măria-sa Doamna, răspunse Florea suflându-şi în palme.</p>
                  <p rend="justify">— No, că doar nu chiar acolo! făcu unul mirat.</p>
                  <p rend="justify">— Ba întocmai! se împotrivi ciunganul.</p>
                  <p rend="justify">Se uitară cu toţii unii la alţii, paznicilor nevenindu-le a crede că nişte oameni de rând s-ar fi putut înfăţişa principesei. A trebuit să mai treacă o vreme, până când să ajungă la urechile curtenilor ce voiau cei trei oşteni străini.</p>
                  <p rend="justify">— Să nu fie cumva vreo năpârcă în tolbă! se îngrijoră Scultetus, auzind despre ce era vorba.</p>
                  <p rend="justify">—  Pe gerul ăsta ar fi ţeapănă! râse batjocoritor contele Csaky. De altfel, am să deschid eu însumi afurisita aia de taşcă.</p>
                  <p rend="justify">Poate că s-ar mai fi sfădit, cu toate că se aflau în faţa stăpânei ţării, dacă nu erau aduşi cei trei.</p>
                  <p rend="justify">—  Ei, voinicilor, le zise prinţesa. Aţi ţinut cu tot dinadinsul să mă vedeţi. Spuneţi care vi-i necazul!</p>
                  <p rend="justify">Oştenii plecară genunchiul la podea, după cum îi învăţase Ovary, şi numai Laszlo începu să vorbească:</p>
                  <p rend="justify">—  Măria-ta, a poruncit domnul căpitan să vă înmânăm această tolbă, iar domnia-lui a scris despre ce este vorba. Noi nu ştim nimica…</p>
                  <p rend="justify">—  Prea-bine. Daţi-o pajului! zise ea scurt.</p>
                  <p rend="justify">Acesta dădu s-o apuce, dar contele Csaky nu-i dădu răgaz ci o înşfacă el, cu toate că în afară de Scultetus mai erau de faţă şi cancelarul Bethlen Istvan, contele Sencei şi încă vreo câţiva, curteni. Apoi începu a scormoni, scoase mai multe scrisori şi le întinse principesei, după cum se cuvenea.</p>
                  <p rend="justify">Aceasta însă i le înapoie:</p>
                  <p rend="justify">—  Citeşte-le domnia-ta, domnule conte, şi dacă socoţi nimerit poţi să spui cu glas tare.</p>
                  <p rend="justify">Contele ridică semeţ capul, sfidând pe ceilalţi, şi luând scrisorile încercă să le citească, dar se opri pe dată înroşindu-se de furie.</p>
                  <p rend="justify">—  Este o sfruntare neruşinată, alteţă, şi nu-mi închipui cum de au cutezat aceşti nemernici…</p>
                  <p rend="justify">—  Dar citeşte, să auzim cu toţii! zise Catarina.</p>
                  <p rend="justify">—  Nu… nu-i cu putinţă! bolborosi contele.</p>
                  <p rend="justify">—  Cu îngăduinţa alteţei-voastre, o voi face-o eu însumi, se oferi cancelarul.</p>
                  <p rend="justify">Se poate ca Bethlen Istvan să fi bănuit ceva neplăcut urechilor lui Csaky şi pentru aceea ceruse el scrisorile, iar Scultetus i se alătură. Contele însă dădu nepăsător din umeri şi i le întinse.</p>
                  <p rend="justify">Cancelarul tuşi spre a-şi drege glasul şi începu: „Te amăgeşti tu însuţi, o, doamnă Catarina, Alungă-ţi drăguţul…”</p>
                  <p rend="justify">Dar se opri iute, prefăcându-se că s-a înecat, şi întinse hârtiile lui Scultetus. Erau mai multe şi se pare că pe fiecare din ele erau scrise versuri neruşinate la adresa principesei.</p>
                  <p rend="justify">—  Cine a cutezat neobrăzarea asta? tună deodată Csaky, încruntându-se la bieţii oşteni.</p>
                  <p rend="justify">—  Vorbiţi! îi îmboldi şi cancelarul, împingându-l cu piciorul pe Tănase, care rămăsese în genunchi, ca şi ceilalţi.</p>
                  <p rend="justify">—  Noi… noi nu ştim carte, se bâlbâi Laszlo. Aşa a fost porunca…  noi…</p>
                  <p rend="justify">—  Cine a poruncit? se băgă în vorbă şi Scultetus.</p>
                  <p rend="justify">—  Domnu…  căpitan Ovary, bâigui Tănase.</p>
                  <p rend="justify">Florea amuţise de tot şi se uita fâstâcit când la curteni, când la principesă, clipind des din ochi.</p>
                  <p rend="justify">—  Te pomeneşti că nici nu sunt din roata lui Ovary, se auzi deodată vocea unui curtean.</p>
                  <p rend="justify">—  Or fi iscoade nemţeşti, zise cancelarul, sfredelindu-l cu privirea pe Scultetus, care însă îl înfruntă cu un zâmbet rece.</p>
                  <p rend="justify">—  Să fie daţi pe mâna călăului! hotărî Csaky, de parcă el ar fi fost stăpânul. După ce vom afla totul, să-i spânzure. Nu-i aşa, alteţă? adăugă el, văzând ura neputincioasă de pe feţele celorlalţi.</p>
                  <p rend="justify">—  Da, da! încuviinţă prinţesa, cu toate că nu înţelesese mai nimic din cele ce se petreceau sub ochii ei.</p>
                  <p rend="justify">Ca şi celorlalţi din încăpere, şi ei îi părea rău că nu auzise ce se spunea despre ea până la capăt, dar nu cuteza să-i ceară lui Csaky să mai citească.</p>
                  <p rend="justify">Cerul dacă ar fi căzut asupra bieţilor oşteni, n-ar fi fost mai uluiţi! Se aşteptaseră la o răsplată, înfruntând troienele şi gerul, dar nici prin cap nu le-ar fi dat că însuşi domnul căpitan să fi scris asemenea neobrăzări şi să le mai şi trimită principesei. De altfel, niciunul nu mai era în stare să scoată vreun cuvânt.</p>
                  <p rend="justify">Abia când se pomeniră în odaia caznelor, un fior îi trecu prin şira spinării şi Florea păru a se dezmetici. Băgă mâinile în sân, de unde scoase vreo câteva scrisori pe care i le întinse călăului, spunând cu voce tremurată:</p>
                  <p rend="justify">—  Acestea sunt, domnule. Taşca a fost schimbată. Eu m-am temut de asta şi am luat hârtiile cele bune în cămaşă la mine. Fă bine şi dă-i-le măriei-sale mai înainte de a ne rupe ciolanele, că noi alta nu ştim.</p>
                  <p rend="justify">Gâdele întinse o mână păroasă şi le luă, rânjind cu toată gura:</p>
                  <p rend="justify">—  Am auzit că aţi mai dat voi şi alte scrisori măritei stăpâne, iar dacă şi astea sunt la fel…  apăi bine n-are să vă fie.</p>
                  <p rend="justify">— Cum ne-o fi soarta, domnule călău! răspunse Florea. Dar eu socot că astea sunt cele bune, căci cu mâna mea le-am dosit.</p>
                  <p rend="justify">Ultimele cuvinte fură auzite şi de Csaky, întrucât se zorise spre a fi cel dintâi la cazne. Aruncându-şi ochii pe scrisori, porunci gâdelui să-i sloboadă pe oşteni şi ieşi grabnic din încăpere.</p>
                  <p rend="justify">Contele se repezi de-a dreptul la prinţesă şi, găsind-o singură, îi spuse dintr-o suflare:</p>
                  <p rend="justify">—  Dobitocii de oşteni au fost traşi pe sfoară de cineva, schimbându-le tolba cu alta, în care a pus porcăriile alea. Trebuie să dăm îndată peste făptaş. Mira-m-aş să nu fie amestecat cu ceva şi Scultetus, că tare mai zâmbea.</p>
                  <p rend="justify">—  Cred însă că ar trebui să ştiu şi eu ce scria în acelea…</p>
                  <p rend="justify">—  Nu acuma, draga mea! i-o reteză contele. Uită-te mai bine la astea! adăugă el răvăşindu-i scrisorile cu pricină.</p>
                  <p rend="justify">— De unde le ai?</p>
                  <p rend="justify">—  Unul dintre oşteni a avut mai multă minte să le dosească peste noapte, şi astfel l-a păcălit fără să vrea pe uneltitor. Cred că m-am cam pripit lăsându-i slobozi. Prin cazne ar fi trebuit aflat cine a făcut mârşăvia asta.</p>
                  <p rend="justify">—  Poate că ei într-adevăr habar n-au, zise prinţesa, căreia nu-i prea plăceau schingiuirile.</p>
                  <p rend="justify">—  Văd eu! îşi dădu aere de stăpân Csaky. Vru să iasă, dar se răzgândi, fiindcă se lovi nas în nas Scultetus.</p>
                  <p rend="justify">— Mă iartă, scumpe domn! zise acesta batjocoritor, după care se duse de-a dreptul la scrisori.</p>
                  <p rend="justify">Csaky îşi încrucişa braţele pe piept, uitându-se mânios să vadă până unde avea să meargă obrăznicia duşmanului său, dar acesta, neluându-l în seamă, începu a citi:</p>
                  <p rend="justify">—  Ce spui de ele? întrebă prinţesa fără să se uite la conte, care-şi muşca mustaţa de ciudă.</p>
                  <p rend="justify">—  Sunt scrise de Miron Barnovschi, domnul Moldovei, răspunse el în locul neamţului.</p>
                  <p rend="justify">—  Da, aşa se pare, încuviinţă şi Scultetus.</p>
                  <p rend="justify">—  A prins scrisorile răposatului Bethlen către craiul Lehiei şi le-a trimis Porţii! urmă Csaky fără a ţine seama de celălalt.</p>
                  <p rend="justify">—  Dar Gabor se avea bine cu turcii?! se miră prinţesa.</p>
                  <p rend="justify">—  Întocmai, luminată doamnă, spuse cam batjocoritor Csaky. Numai că prin această scrisoare, arătă el spre una, iubitul soţ al alteţei-tale ar fi voit să se împace cu austriecii, iar dacă aflau turcii despre ea, bine nu i-ar fi căzut. Trebuie să fie vreo amestecătură nemţească la mijloc! se uită el tăios la Scultetus.</p>
                  <p rend="justify">Catarina nu-i dădu răgaz celuilalt să răspundă.</p>
                  <p rend="justify">—  Dar se ştie că prinţul e mort! spuse ea.</p>
                  <p rend="justify">—  A scris în toamna anului trecut, când încă mai era în viaţă şi…</p>
                  <p rend="justify">—  Câtă neobrăzare! pufni Scultetus, făcându-l pe conte să ducă mâna la sabie. Nici nu l-au îngropat bine pe fostul nostru stăpân şi au şi început uneltirile, însoţindu-l şi după moarte! urmă el netulburat, ca şi cum nici n-ar fi văzut ce făcuse contele.</p>
                  <p rend="justify">Acesta, dezamăgit îşi lăsă mâna în jos şi zise:</p>
                  <p rend="justify">—  Vedeţi însă, alteţă, că domnul Moldovei cere împăratului austriac să intre cu oastea în Ardeal, că pe dată ar trece şi el de partea nemţilor, iar pe noi ne-ar prinde la mijloc.</p>
                  <p rend="justify">—  Rău îmi pare că n-a izbutit bietul Gabor să-şi înfăptuiască visul acela cu Dacia. O ţară mare şi puternică altfel ar fi stat în calea neprietenilor.</p>
                  <p rend="justify">—  Poate că e mai bine aşa, se împotrivi Csaky. Prea ar fi fost mulţi olahi laolaltă şi…</p>
                  <p rend="justify">—  I-am fi adus la legea noastră creştinească, îi luă vorba Scultetus. Altfel până la urmă tot au să se unească, şi fără noi.</p>
                  <p rend="justify">—  Aş vrea s-o văd şi pe asta! pufni Csaky. N-a încercat olahul Mihai, cu ani în urmă?…  praful s-a ales de ţara încropită de el. Tot nemţii i-au venit de hac!</p>
                  <p rend="justify">—  A fost înşelat de austrieci, dragă prietene! încercă principesa a-i lămuri deosebirea faţă de germani, ca să nu-l supere pe Scultetus. Dar să lăsăm politica, domnilor! Porunciţi slobozirea proştilor acelora de oşteni. Aş vrea chiar să-i şi răsplătesc, dacă nu pentru drumul făcut, barem pentru spaima ce-au tras…</p>
                  <p rend="justify">—  Dar mai întâi să aflăm unde ar fi putut să le fure taşca. Aşa dăm de urma unui mare ticălos, zise Csaky.</p>
                  <p rend="justify">—  Vezi tu, prietene, de asta, făcu mieros prinţesa. Nimeni nu se pricepe mai bine decât tine.</p>
                  <p rend="justify">Cu toate că nu-i făcea plăcere să-i lase singuri pe cei doi, contele sărută mâna prinţesei şi aruncă o privire ameninţătoare lui Scultetus, după care ieşi.</p>
                  <p rend="justify">După două zile, cei trei călăreţi ieşeau fericiţi pe poarta cetăţii, jurându-şi fiecare în gând să nu se mai amestece nicicând în asemenea slujbă cu primejdie. Numai caii lor se bucuraseră de adăpost şi hrană în răstimpul în care ei fuseseră cercetaţi, şi nici vorbă de răsplată, măcar că principesa ar fi voit-o.</p>
                  <p rend="justify">— Bine că n-a apucat să ne zobească mădularele, gândi cu glas tare Laszlo, dar nimeni nu-i răspunse.</p>
                  <p rend="justify">Calea de întoarcere li se păru mai scurtă, cu toate că vremea nu se muiase deloc. Aşa se face că dintr-o dată se pomeniră în dreptul monastirii din Teiuş.</p>
                  <p rend="justify">—  Ia priviţi, fraţilor! arătă Laszlo către crengile stejarului de la intrare. Acela nu-i pater Ambrosius?</p>
                  <p rend="justify">—  Ba chiar el îi, mânca-l-ar ciorile cu oase cu tot! înjură şi blestemă Tănase. Cât pe ce să ajungem şi noi ca el.</p>
                  <p rend="justify">—  A căpătat plata pentru nemernicia lui, căci ne-a dat de băut ca să ne adoarmă cu ceva prafuri şi pe urmă ne-a schimbat taşca, adăugă Laszlo. Numai el ne-a făcut-o!</p>
                  <p rend="justify">—  Bine că-mi veni în minte. Tu, Floreo, ce cap ai avut de n-ai spus pe dată că aveai scrisorile în sân? Cât pe ce s-o păţim, dacă nu-ţi deschideai gura şi la călău.</p>
                  <p rend="justify">—  Am uitat! răspunse acesta zâmbind cu toată faţa.</p>
               </div>
               <div type="div3">
                  <head>UNELTIRI.</head>
                  <p rend="justify">PE DEALURILE DIN PREAJMA DUNĂRII, cele mai de pe urmă petece de zăpadă se topeau văzând cu ochii în căldura soarelui de primăvară şi numai către munţii cei din zare iarna încă nu se îndura să părăsească plaiurile mehedinţene. Dar aceste lucruri nu erau băgate în seamă de către dumnealui Gorgan spătaru, stăpânul Balotei, căci era furios nevoie-mare. E drept că se mai „răcorise” în răstimp, întrucât chiar acuma se întorcea de la sălaşurile robilor, unde împărţise cu dărnicie harapnice şi-n stânga şi-n dreapta, fără alegere că erau muieri, copii, ori câini care-l lătrau de pe margine. Turba că nu dăduse peste Chirică-fierarul, adevăratul vinovat al necazului pătimit.</p>
                  <p rend="justify">Ticălosul de ţigan nu-i prinsese ca lumea potcoavele lui Vârtej, cel mai îndrăgit armăsar al domniei-sale, şi la un hop s-a poticnit, iar în cădere şi-a scrântit piciorul drept din faţă. Văzându-i potcoava atârnând, nu mai avu nici o îndoială cine se făcuse vinovat de betegirea calului. Furia cea mai mare l-a cuprins apoi când a trebuit să vină pe jos, ducându-şi de dârlogi calul şchiop. Era hotărât să-i bată cu mâna lui o potcoavă în talpa ţiganului, spre învăţătură de minte, dar pe acesta îl înghiţise pământul, de nu-l mai putuse găsi nicicum. Cică ar fi fost trimis de vătaful Cârstea tocmai la Vânju Mare, unde mai avea boierul un petec de moşie, dar de fapt se afla ascuns pe la Strehaia, al cărei stăpân nu se prea avea bine cu vecinul său, boierul Gorgan.</p>
                  <p rend="justify">Robul era vestit ca meşter în toată ţara Olteniei şi spătarul tare se mai fudulea cu iscusinţa lui, aşa că-l dădea cu dragă inimă oricui, dar numai la prieteni şi nicidecum Strehaianului. Pentru aceea îl şi minţise vătaful, ca să-l facă să-şi mai domolească mânia, mai ales dacă în răstimp avea să i-l mai ceară careva pentru vreo iscusită meştereală. Aşa, bunăoară, când îşi făcuse casă Marcu Borlovan din Bozovici, prieten bun cu dumnealui spătarul de la Balota, îl trimisese pe Chirică şi tare se mai rugase bănăţeanul să i-l vândă lui, dar nici nu vru să audă de aşa ceva. Ţiganul s-ar fi bucurat, căci fostul dregător al domniei moldovene l-ar fi slobozit, însă boierul Gorgan se împotrivise. „Robu-i bun cât e rob!” obişnuia să spună dumnealui.</p>
                  <p rend="justify">Îl cunoscuse Gorgan pe Marcu la un târg de la Orşova, şi cum amândoi fuseseră oşteni se împrieteniră pe dată, mărturisindu-şi aceeaşi ură împotriva păgânilor, dar mai ales dorul după „ţara cea mare a tuturor românilor”. De atunci mai fuseseră în ospeţie unul la celălalt, căci munţii nu-i despărţeau şi nici stăpânirea diferită sub care se afla fiecare dintre ei. Bănăţeanul îşi durase casă mare de piatră şi tare mai era ascultat şi iubit de toate satele dimprejur, măcar că nu se sumeţea ca un boier, ce era de drept. Asta nu putea fi pe placul boierului Gorgan, dar n-avea ce-i face.</p>
                  <p rend="justify">De cum intră boscorodind şi înjurând pe poarta cea mare, stăpânul din Balota fu întâmpinat pe dată de câţiva rândaşi.</p>
                  <p rend="justify">—  Săru’ dreapta boierule, da’ ce păţişi? întrebă unul.</p>
                  <p rend="justify">—  Pe dracu păţii! Ce, nu vezi? se răsti el la argat. Vârtej şi-a scrântit piciorul drept din faţă. Fă ce-i ştii să-l vindeci! Cârstea unde-i?</p>
                  <p rend="justify">— Aici sunt, stăpâne! răspunse vătaful care venise tot o fugă, văzându-l pe boier descălecat.</p>
                  <p rend="justify">— Mă Cârsteo, să mi-l aduci îndată pe afurisitul de Chirică, să-i fac pielea bici.</p>
                  <p rend="justify">—  Da’ ce-ţi făcu, stăpâne?</p>
                  <p rend="justify">—  Nu văzuşi?</p>
                  <p rend="justify">— Scrânteala lui Vârtej? Las-o păcatelor, că se face sănătos în două zile. I-o fi căzut vreo potcoavă.</p>
                  <p rend="justify">—  Păi eu ce-ţi spuneam? Ticălosul de Chirică i-a bătut-o…</p>
                  <p rend="justify">—  N-ai grijă că mă ţin eu de capul lui, boierule. Acuma fă bine de te du în casă, fiindcă a sosit un sol de la Gherghiţa.</p>
                  <p rend="justify">—  De la călăraşi?</p>
                  <p rend="justify">— Îhî!</p>
                  <p rend="justify">— Cine?</p>
                  <p rend="justify">—  După veşminte ai zice să-i oştean de rând, dar mie tare mi se păru a fi boier de neam. Zice că are vorbe cu domnia-ta şi mie nu vru să-mi spună nimic.</p>
                  <p rend="justify">— Unde-i?</p>
                  <p rend="justify">— În casă.</p>
                  <p rend="justify">Boierul uită pe dată de potcovar şi se năpusti val-vârtej în conac, urmându-l vătaful, ca un câine credincios. De cum îl zări pe străin, holbă ochii de uimire:</p>
                  <p rend="justify">—  Bine, dar domnia-ta eşti chiar…</p>
                  <p rend="justify">—  Cu plecăciune, boierule, făcu solul aruncându-i o privire plină de tâlc, încât spătarul îşi înghiţi vorbele.</p>
                  <p rend="justify">Pricepu că oaspetele poftea să rămâie necunoscut, aşa că se întoarse către vătaf:</p>
                  <p rend="justify">—  Te du, Cârsteo, şi vezi de armăsar. M-oi descurca eu cu dumnealui, măcar că-l asemuisem cu un cunoscut. Şezi, străine! îl îmbie apoi pe oştean.</p>
                  <p rend="justify">La rândul său, Cârstea înţelese că era de prisos şi orice ar fi făcut n-ar mai fi putut să rămână, cu toate că ardea de dorinţa să afle cine era solul.</p>
                  <p rend="justify">—  Ce-i cu tine, Hrizeo, de te îmbrăcaşi aşa? sări gazda de cum rămaseră singuri.</p>
                  <p rend="justify">—  Am venit pe ascuns, dar tot într-o goană. Pe nevastă-mea am trimis-o la Braşov cu ai lui Pană Filipescu şi eu dădui fuga să-ţi dau de veste şi ţie.</p>
                  <p rend="justify">— Ce?</p>
                  <p rend="justify">—  Vodă-Coconu i-a bătut măr pe călăraşi la Gherghiţa. Capii răsculaţilor au căzut de vii în mâna lui şi au fost bătuţi la tălpi ca hoţii de cai.</p>
                  <p rend="justify">— Au dat ceva în vileag?</p>
                  <p rend="justify">—  Îhî! Mi-a spus iuzbaşa Duţescu, care ne este credincios, şi tot de la el aflai că osândiţii mai înainte de a-şi da duhul au mărturisit de unde aveau banii şi imboldul la răzvrătire.</p>
                  <p rend="justify">— Au pomenit de noi?</p>
                  <p rend="justify">—  Întocmai! Ba chiar şi de…</p>
                  <p rend="justify">— De cuviosul Paisie? îi luă vorba Gorgan.</p>
                  <p rend="justify">— Asta-i!</p>
                  <p rend="justify">—  S-a dus pe râpă totul! bătu cu pumnul în masă spătarul. Se duc dracului şi căpăţânele noastre! se înciuda el.</p>
                  <p rend="justify">—  Hm! Dar va trebui să ne învoim şi noi să ni le reteze…</p>
                  <p rend="justify">—  Şi ce să facem?</p>
                  <p rend="justify">—  Ceea ce am făcut şi eu. Ţi-am spus doar că mi-am trimis muierea la Braşov. Şi am venit pe la tine ca să trecem munţii împreună.</p>
                  <p rend="justify">O licărire de nădejde se ivi în ochii gazdei.</p>
                  <p rend="justify">—  Să mergem atunci la Marcu…</p>
                  <p rend="justify">—  Cine-i ăsta şi de unde-i?</p>
                  <p rend="justify">—  Un prieten bun de-al meu. Stă la Bozovici şi nu-i prea departe de aici. Acolo nu dă nimeni de noi.</p>
                  <p rend="justify">—  Hai s-o ştergem, că n-avem vreme de pierdut!</p>
                  <p rend="justify">—  Uşurel, frate Hrizeo, îl domoli Gorgan, care începuse a-şi mai veni în fire din spaima cea dintâi. N-or ajunge ei, zbirii stăpânirii, prea curând. Apoi nu uita că trebuie să-l aducem de la Tismana şi pe măria-sa… pe „Cuviosul”. Nu-l putem lăsa de izbelişte în urma noastră.</p>
                  <p rend="justify">—  Nu ştiu, zău, de ce ne legăm noi la cap cu ăsta…</p>
                  <p rend="justify">—  Păi nu ne trebuie „os domnesc”? Şi nu e el fecior de-al lui Radu Şerban?</p>
                  <p rend="justify">—  Ba, eu zic să punem mâna pe putere, că domn s-o găsi el, i-o întoarse Hrizea. Dar, dacă tu aşa vrei, aşa să fie, se învoi el în cele din urmă.</p>
                  <p rend="justify">—  Vom merge numai pe sub munte, căci în tot plaiul Cloşanilor, până la Bratilovo, sunt numai oameni înţeleşi cu noi. Trimit vorbă să fie adus Cuviosul, apoi trecem pe la Izverna şi de acolo cu toţii mai departe.</p>
                  <p rend="justify">— Facem cum zici, numai dă zor, că mai mult de o zi ori două n-avem răgaz.</p>
                  <p rend="justify">—  Să dau poruncă vătafului…</p>
                  <p rend="justify">—  Ba te-aş pofti să nu mai spui la nimeni ce ai de gând!</p>
                  <p rend="justify">— De Cârstea nu mă feresc.</p>
                  <p rend="justify">— Faci cum crezi, dar nu-i spune unde mergem. E mai bine.</p>
                  <p rend="justify">În mai puţin de un ceas un olăcar gonea spre Tismana, cu răvaş către egumenul de acolo, iar o dată cu amurgul şi spătarul plecă împreună cu solul, sub ochii iscoditori ai vătafului.</p>
                  <p rend="justify">I  se păruse vătafului a fi mai curând o fugă, fiindcă luaseră cu ei încă doi cai încărcaţi cu merinde, dar şi cu bănet, fără îndoială. Nici scrisoarea către monastire nu trecuse prin mâinile lui, ca de obicei, şi asta îl înciuda nespus, dar îi şi dădea de gândit, căci stăpânul se ferise de el numai după ce vorbise cu străinul. „Să fi aflat ceva?” se întrebă el cu îngrijorare. Era limpede că solul nu putea fi oştean de rând şi era cât pe ce să-i afle numele, dacă nu i-ar fi făcut semn din ochi stăpânului să tacă. „Afurisită întâmplare!” îşi mai zise el şi scuipă în lături. Dar n-avea nici putinţă să-l anunţe pe boierul Strehăianu de cele petrecute, aşa că se hotărî să mai aştepte. Oricum nu plecaseră în Banat, după cum îl lăsase să creadă la plecare stăpânul, căci altul era drumul Orşovei. „Dar dacă a zis anume aşa, iar pe la Izverna tot într-acolo se îndreaptă?” îi dădu lui prin cap. Îşi plesni nuieluşa de carâmbul cizmei şi porni agale prin ogradă, gânditor.</p>
                  <p rend="justify">Boierul Stroe Strehăianu, neam cu Vodă, dar şi cu credinţă faţă de domnie, avea de multă vreme o pricină de gâlceavă cu vecinul său Gorgan şi-i purta sâmbetele. Ştiindu-l pe spătar cam iute la mânie şi slobod la gură, neţinând seama nici de slugi când era să-şi descarce năduful, nu cuteza Strehăianu să-l cheme la judecata divanului, ştiind bine că dreptatea nu era de partea lui. Pentru aceea căutase să-l atragă pe Cârstea, om lacom şi bicisnic, spre a iscodi ce se petrecea la moşia vecinului, iar când i-ar fi venit la socoteală, l-ar fi dat în gât.</p>
                  <p rend="justify">Aşa află despre nişte daraveli ale spătarului cu călăraşii de la Măneşti şi Ruşii de Vede, care de curând se ridicaseră împotriva domniei. Şi dacă aşa stăteau lucrurile, nu mai încăpea îndoială că nesăbuitul spătar avea să-şi piardă capul, iar Vodă trebuia să-i fie mulţumitor, prin rotunjirea pământurilor cu cele ale lui Gorgan. Această veste i-o adusese, fără să ştie, chiar potcovarul Chirică, fiindcă altcum vătaful de la Balota cu greu ar fi putut trimite pe altcineva fără a da de bănuit. Robul avea îngăduinţa să plece oriunde, iar de astă-dată, chipurile, ca să-l scape de pedeapsă „îl ascunsese” la Strehaia, dându-i şi un răvaş către boier, că doar ţiganul nu ştia citi. Stăpânului îi minţise că-l trimisese la Vânju Mare, însă dacă ar fi aflat adevărul bine n-ar fi fost nici pentru el şi nici pentru potcovar.</p>
                  <p rend="justify">Spătarul călărea liniştit alături de prietenul său, fără să-i treacă prin cap necredinţa vătafului. Mai vorbind ei de una, de altam se pomeniră la un han din preajma Cloşanilor, locul unde urmau a-l întâlni pe coconul domnesc.</p>
                  <p rend="justify">Paisie era cu adevărat monah, călugărit cu sila de către însuşi Radu-vodă Mihnea, încă de pe când fusese domn întâia oară la Târgovişte. Aflase domnitorul că tânărul acela voinic şi frumos ca o fată mare n-ar fi un om de rând, iar după multă cercetare îl dibui a fi chiar fecior din flori al lui Radu-vodă Şerban, deci cam primejdios pentru scaunul domnesc. Fiindu-i milă să-i cresteze nasul, s-a mulţumit numai să-l „cunune” cu biserica lui Christos, nădăjduind să fie astfel închis pe viaţă.</p>
                  <p rend="justify">Vlăstarul domnesc, asemuindu-se lui tătâne-său, nu se împăcase cu gândul să-şi petreacă toată viaţa cu post şi rugăciune în chilia hărăzită lui din voinţă domnească. Şi auzind el de Gorgan-spătarul, ca unul ce fusese slugă credincioasă răposatului său părinte, îşi făcuse drum până la Balota. Acolo însă îl află numai pe feciorul răposatului spătar, dar care nu se împotrivi să-l ajute pe „domnişor”, acum bărbat în lege, căci „avea un dinte” împotriva lui Alexandru-vodă Coconul, din pricina vecinului său de moşie. Aşa începură amândoi a strânge în jurul lor tot felul de boiernaşi nemulţumiţi, dar mai cu seamă călăraşi, ajungând în acest fel până la Ruşii de Vedea, unde dădură de Hrizea-vornic. Acesta era la fel de zvăpăiat ca şi ei, dar mai cu seamă dornic de mărire.</p>
                  <p rend="justify">Erau cu toţii oameni voinici şi zdraveni, abia ieşiţi din tinereţe, şi năzuiau să apuce pe urmele viteazului Mihai-vodă, cel care unise pentru scurtă vreme întreaga ţară. Prin astfel de gânduri, spătarul îl câştigase de partea sa şi pe bănăţeanul Marcu din Bozovici, plănuind împreună o răscoală ce avea să ridice toată Oltenia şi o parte a Banatului, împotriva domnitorului de la Târgovişte. Din păcate, nerăbdătorii călăraşi, certându-se cu vistieria pentru puţinătatea lefurilor, apucară armele înainte de vreme, cei din Mehedinţi şi Banat nefiind încă pregătiţi de luptă. Aşa că vestea adusă de Hrizea era cum nu se putea mai proastă, de vreme ce voievodul aflase uneltirea şi capetele lor stăteau să cadă.</p>
                  <p rend="justify">—  Frate Hrizeo, mie nu-mi miroase a bine astă zăbavă aici la cârciumă! zise Gorgan, golind ulcica din faţa lui.</p>
                  <p rend="justify">Vornicul îşi ţinea capul între palme, ca unul care gândea adânc, şi nici nu-i răspunse.</p>
                  <p rend="justify">— Ar fi fost vremea să fi sosit până acum, nu se lăsă Gorgan, dând cu pumnul în masă. Ce dracu o face?</p>
                  <p rend="justify">— Mai rău ar li să ne fi luat careva urma, catadixi să-i răspundă celălalt.</p>
                  <p rend="justify">— Ce vrei să zici?</p>
                  <p rend="justify">—  Că nu trebuia să fi venit încoace, după cum îţi spusei. De mult am fi fost peste munte, dacă nu ne abăteam.</p>
                  <p rend="justify">— Fără…</p>
                  <p rend="justify">— Fără!</p>
                  <p rend="justify">Deodată se auzi galopul unui cal şi amândoi săriră în picioare, nădăjduind să fie cel aşteptat. Totuşi îşi traseră spadele şi se duseră la cai, spre a se arunca la vreme în şa, dacă ar fi fost nevoie să fugă.</p>
                  <p rend="justify">— El îi!</p>
                  <p rend="justify">—  De unde ştii? întrebă neîncrezător Hrizea.</p>
                  <p rend="justify">— Este numai unul.</p>
                  <p rend="justify">—  Vom vedea, mormăi vornicul ca pentru sine şi încalecă dintr-un salt.</p>
                  <p rend="justify">Spătarul făcu la fel şi amândoi porniră în întâmpinarea călăreţului, a cărui sutană neagră începu a se desluşi.</p>
                  <p rend="justify">—  Ţi-am spus doar că nu poate fi decât el?! se sumeţi Gorgan.</p>
                  <p rend="justify">—  De mirare că nu i-a căzut potcapul în goana calului, căci pare mai curând fugărit…</p>
                  <p rend="justify">De cum se întâlniră, călugărul îşi aruncă pe dată acoperământul capului şi îşi desfăcu pletele, semănând a mirean.</p>
                  <p rend="justify">— Să fugim! spuse el, fără a mai da bună-ziua. Se vedea că era îngrijorat, dar nu speriat</p>
                  <p rend="justify">—  Să răsufli niţel, măria-ta, îl îmbie spătarul arătându-i crâşma.</p>
                  <p rend="justify">—  Nu-i vreme! Sunt pe urmele mele. Îi lăsai în târg la Cărbuneşti, răspunse Paisie.</p>
                  <p rend="justify">— Pe cine? întrebă Hrizea.</p>
                  <p rend="justify">— Zbirii lui Coconu!</p>
                  <p rend="justify">—  Atunci nu-i de zăbavă. Îs mulţi?</p>
                  <p rend="justify">— Vreo douăzeci.</p>
                  <p rend="justify">—  La drum! strigă Gorgan şi apucând dârlogii cailor de povară o apucă înaintea celorlalţi.</p>
                  <p rend="justify">Avuseseră noroc de o zi senină şi călduroasă pentru acea lună a anului, iar către seară hotărâră să poposească sub cerul liber, printre nişte stânci de pe malul Izvernei. Aprinseră totuşi un focuşor şi înfulecară ceva pe fugă. Apoi şi-au căutat fiecare câte un culcuş mai ferit pentru noapte, căci erau frânţi de osteneală şi n-ar fi putut merge mai departe.</p>
                  <p rend="justify">Deodată Hrizea săltă capul, părându-i-se a auzi o călcătură peste vreascuri uscate.</p>
                  <p rend="justify">— Vreo jivină, zise Paisie.</p>
                  <p rend="justify">—  Nu cumva să fie cu două picioare! se îngrijoră Gorgan. Se ridicară cu toţii, căci de astă-dată se auzea desluşit un pas omenesc, şi Hrizea stinse bruma de foc ce mai pâlpâia, dându-i de gol. S-au pitit fiecare după câte un stei şi au rămas încordaţi în aşteptare, hotărâţi să-şi vândă cât mai scump pielea. Curând zăriră şi o mogâldeaţă, care nu putea fi decât om. Se furişa aplecat şi căuta să-şi facă pe cât mai puţin auziţi paşii.</p>
                  <p rend="justify">—  L-aţi văzut? şopti călugărul. Nu-i decât unul.</p>
                  <p rend="justify">—  Lăsaţi-l în seama mea! scrâşni spătarul.</p>
                  <p rend="justify">Se trase binişor mai într-o parte spre a-l învălui pe necunoscut şi îşi băgă spada în teacă, rămânând numai cu jungherul, ca să fie mai uşor în mişcare. Ceilalţi doi rămaseră cu ochii străbătând întunecimea nopţii spre a zări şi pe alţi duşmani ce ar fi putut să fie împreună cu iscoada din faţa lor.</p>
                  <p rend="justify">O  săritură măiastră, un ţipăt scurt înăbuşit pe loc şi Gorgan se prăvăli asupra necunoscutului, punându-i cuţitul în beregată.</p>
                  <p rend="justify">—  Să nu strigi, că te ucid! se răsti la el în şoaptă. Străinul nu făcu nici o mişcare, părând mai curând mort de spaimă, aşa că nici gând de împotrivire.</p>
                  <p rend="justify">— Nu-l omorî! zise Paisie, venind lângă ei.</p>
                  <p rend="justify">—  Târâie-l la dos ca să-l tragem de limbă şi să vedem câţi o fi cu toţii! adăugă şi Hrizea.</p>
                  <p rend="justify">Gorgan nici nu avea de gând să-l omoare, căci îl simţea tremurând de frică şi era cu mult mai slab decât el.</p>
                  <p rend="justify">—  Câţi sunteţi şi cine-i capul vostru? se răsti spătarul proptindu-l pe prins de o stâncă alăturată.</p>
                  <p rend="justify">—  Haoleu, pupa-ţi-aşi tălpile, stăpâne, ce, nu mă mai cunoşti? Eu sunt!</p>
                  <p rend="justify">—  Chirică?! se cruci boierul auzind binecunoscuta voce a robului său. Ce cauţi aici? Te ţii pe urmele mele, ticălosule? M-ai vândut, Iudo!</p>
                  <p rend="justify">— Stai bre, măria-ta, să nu dai, că eu venii să te scap.</p>
                  <p rend="justify">— Tu pe mine, cioropină spurcată?</p>
                  <p rend="justify">—  Aşa-s, săru’ mâna, da’ să nu dai cu cuţitu…</p>
                  <p rend="justify">Ţiganu era tare înfricoşat şi îşi acoperise faţa cu amândouă mâinile. Văzându-i-le, lui Gorgan îi veni în minte păţania armăsarului său şi, fără să se mai gândească, îi trase o crestătură, făcând să-i ţâşnească sângele dintre degete.</p>
                  <p rend="justify">—  Haoleu, stăpâne, iartă-mă, că nu-ţi vrusei decât binele? începu a se tăvăli sărmanul rob, de parcă ar fi fost înjunghiat nu alta.</p>
                  <p rend="justify">—  Ce faci? sări Hrizea. Vrei să zbiere şi să ne dea de gol?</p>
                  <p rend="justify">—  Lasă că l-am pedepsit numai pentru potcoava aia prost ţintuită. Ştie el prea bine! Acum însă m-am răcorit. Ia taci din gură şi spune mă, balaure, pentru ce te-ai ţinut după mine?!</p>
                  <p rend="justify">—  Mă omorâşi boierule, scânci potcovarul, şi eu fugii tot într-un suflet ca să-ţi spun că aici, în trecătoare, te pândeşte boierul Cârstea cu săimani domneşti.</p>
                  <p rend="justify">—  Ce tot spui? Cârstea?!… Ori te-ai ţăcănit la cap?</p>
                  <p rend="justify">—  Mă jur că spui numai adevăru, gol-goluţ! şi nenorocitul încercă să-şi facă semnul crucii, cu mâna schilodită. Haoleu, că nu-mi mai simt degetele! se văicări el din nou.</p>
                  <p rend="justify">— Lasă că n-ai nici pe dracu! O tăietură acolo… zi-i mai bine ce ai de zis!</p>
                  <p rend="justify">Chirică se mai tângui, dar izbuti să le spună cum fusese el trimis cu scrisori viclene la boierul Strehăianu, fără ca să aibă habar ce ducea cu sine. Acolo însă boierul se dădu în vileag în faţa seimenilor domneşti, spunându-le că au să plece să-l prindă pe spătarul de la Balota, care se hainise faţă de domnie. S-a întors şi el cu călăreţii, dar la conac nu mai dăduseră decât peste vătaf, care nu prea era în apele lui, neputând face ca stăpânu-său să fie prins. Văzându-l pe rob îl luă împreună cu ceilalţi hăitaşi pe urmele fugarului, ştiind că ţiganul n-avea de ce să-l îndrăgească pe stăpânul care voia să-l schilodească, dar el altfel gândea. Vătaful spusese în gura mare că de bună-seamă vor fi apucat calea Banatului.</p>
                  <p rend="justify">—  Dădurăm de urma domniei-tale la han şi atunci boierul Cârstea şi-a adus oamenii aici la pândă. Văzând focul, eu mă furişai până aici, şi iată ce păţii! îşi arătă el mâinile năclăite de sânge.</p>
                  <p rend="justify">Un val de milă îi învălui atunci inima asprului spătar şi numai că nu-i dădură lacrimile văzând credinţa robului.</p>
                  <p rend="justify">—  Mă, Chiricuţă, tată, de ce nu spuseşi mai din vreme, până să apuc să te crestez?</p>
                  <p rend="justify">—  Vrusei, măria-ta, dar nu-mi îngăduişi.</p>
                  <p rend="justify">— Lasă că te oblojesc eu, na!</p>
                  <p rend="justify">Zicând aceasta îşi sfâşie cămaşa spre a putea lega rănile fierarului. Apoi îl mângâie pe frunte ca pe un copil, neştiind ce să-i mai făgăduiască pentru binele făcut.</p>
                  <p rend="justify">— Atunci, n-o să mai putem trece pe unde am vrut! spuse deodată Hrizea.</p>
                  <p rend="justify">— Altă trecere nu mai este? întrebă Paisie.</p>
                  <p rend="justify">—  Năpârca! şuieră Gorgan aducându-şi aminte de vătaful lui. Bănuia că am să trec în Banat şi altă cale mai dreaptă nu-i pe aici. Ei bine, ne întoarcem la Balota!</p>
                  <p rend="justify">—  Eşti nebun? Vrei să dea peste noi?! se împotrivi Hrizea.</p>
                  <p rend="justify">—  Cunosc eu pe acolo, prin preajmă, un alt drum, numai că are cam multe prăpăstii, dar ne descurcăm noi. Chiricuţă, băiete, saltă pe cal în spatele meu. Haidem!</p>
                  <p rend="justify">— Nu se cade, boierule, răspunse robul fâstâcit.</p>
                  <p rend="justify">—  Doar nu te-oi lăsa pe mâinile lui Cârstea, şi nici pe jos nu te pot târî după mine. Vino!</p>
                  <p rend="justify">Trase calul lângă o stâncă de unde putură amândoi să încalece şi, fără să mai ţină seama că venea o noapte lungă, porniră pe ocolite către miazăzi.</p>
                  <p rend="justify">Cerul înstelat, dar fără lună, le aducea din când în când câte un strigăt al unor păsări călătoare ce se întorceau din ţările calde. Era numai linişte şi pace în întreaga fire, pe care o tulbura numai trecerea celor patru fugari. Abia la răsăritul soarelui se opriră pentru a pune geană pe geană, frânţi de osteneală, căci scăpaseră ca prin minune de capcana întinsă de netrebnica slugă a spătarului. Ei n-aveau să ştie niciodată că un pâlc de poteraşi trimis în urmărirea lor trecuse numai la doi stânjeni de stâncile unde se adăpostiseră…  Numai un cal să fi nechezat, şi ar fi fost daţi în vileag! Norocul însă îi protegui pe mai departe, şi fără să mai întâmpine vreun necaz trecură cu multă caznă muntele în partea cealaltă, ocolind cetatea Mehadiei, în drum spre Bozovici.</p>
                  <p rend="justify">Se scurseseră mai bine de două săptămâni de când spătarul Gorgan îşi părăsise moşia, ducând în celălalt ţinut românesc, al Banatului, pe domnişorul Paisie, care hotărâse să-şi spună iarăşi ca mai înainte, Radu, aşa cum îl chemase şi pe răposatul său părinte. Marcu Borlovan (căci aşa ceruse el însuşi să i se zică, în loc de Iancovici) îi primi cu braţele deschise şi cu masă întinsă, cum se spune. Îl cinsti cum se cuvine pe feciorul voievodului pe care-l cunoscuse cândva la Sătmar, şi la rându-i povesti cele întâmplate atunci.</p>
                  <p rend="justify">—  Va trebui să izbândim, zise cu hotărâre gazda, aflând ce plănuiau oaspeţii. Câţiva feciori vom strânge şi de prin satele noastre, pentru început. Apoi, dacă vei izbuti să-ţi capeţi scaunul, întreg Banatul are să se închine măriei-tale.</p>
                  <p rend="justify">În scurtă vreme se răspândi vestea că un voievod pribeag chema la oaste pe toţi aceia care voiau să lupte împotriva stăpânirii străine şi pentru scuturarea jugului întregii ţări româneşti. Ba se zvonea că era vorba de însuşi feciorul răposatului voievod Mihai cel viteaz, care moştenise de la tătâne-său poruncă să facă iarăşi ţara cea mare.</p>
                  <p rend="justify">Auzind asemenea lucruri, căpitanul Sâvu din Prigor veni tot într-o fugă la Marcu, să se sfătuiască împreună ce şi cum. Aflând despre ce era vorba, îşi puse pe dată spada în lupta domnişorului Radu, zis Paisie.</p>
                  <p rend="justify">—  Numai să calci pe urmele lui Mihai-vodă cel viteaz, îi zise Sâvu, şi ai să vezi câtă oştire se va strânge mai apoi.</p>
                  <p rend="justify">—  Jur ca acesta să-mi fie ţelul vieţii mele! răspunse vlăstarul basarab.</p>
                  <p rend="justify">—  Atunci, toată ţara va fi cu noi! adăugă Marcu. Răposatul Gaşpar-vodă ştiuse, sărmanul, să răscolească sufletele tuturor românilor, de pretutindeni. Fie-i ţărâna uşoară!</p>
                  <p rend="justify">Dar până plecară din Bozovici nu izbutiră să adune mai mult de douăzeci de feciori şi hotărâră ca Marcu să rămână pe loc spre a-i mai atrage şi pe alţii, care însă nu se încumetaseră a pune mâna pe armă. Sâvu trebuia să plece cu bănăţenii lui, aşa că se alătură pribegilor, cu toate că Hrizea nu se arăta deloc încântat de puţinătatea oştenilor.</p>
                  <p rend="justify">—  Nu te mâhni, frate Hrizeo, căută să-l liniştească Gorgan. Băieţii au să aducă şi pe alţii, iar în Oltenia avem să găsim mehedinţenii mei, cu care sunt înţeles, numai vorbă să le trimit. Nici Marcu n-are să se lase mai prejos, numai că timpul a fost prea din scurt.</p>
                  <p rend="justify">Dar nici gândurile spătarului nu se împliniră întocmai, căci la chemarea răsculaţilor se îmbulziră mai mulţi ţărani, cu furci şi cu topoare, ca la o răzmeriţă, şi prea puţini târgoveţi ori moşneni cu arme de foc. Nici boiernaşii nu se dădeau în grabă de partea lor, aşteptând să vadă care va fi mai tare dintre cei ce se vor încăiera.</p>
                  <p rend="justify">Cam dezamăgit, Hrizea porni spre părţile Romanaţilor, cu nădejdea că va mai putea aduna vreo câţiva călăraşi, scăpaţi din măcelul de la Gherghiţa şi care fără îndoială că erau îndârjiţi împotriva domniei. Nici n-a mai trecut pe la Balota, lăsându-şi tovarăşul să se descurce cum va şti cu fostul său vătaf şi cu boierul Strehăianu, care se şi înstăpânise în locul lui Gorgan. La rândul său, şi Cârstea avea gânduri de mărire, socotind că el ar fi îndreptăţit să-l moştenească pe boierul hain, ba poate că ar dobândi şi un caftan de slujbaş domnesc, aşa că de astă-dată îl pizmuia pe veneticul din Strehaia.</p>
                  <p rend="justify">Fior de moarte simţi ticălosul când se pomeni pe neaşteptate chiar cu dumnealui, spătarul.</p>
                  <p rend="justify">—  Câine, scrâşni Gorgan şi fură singurele cuvinte pe care le mai auzi sluga cea vânzătoare, căci pe dată îi zbură căpăţâna în ţărână.</p>
                  <p rend="justify">Cei ce fuseseră de faţă rămaseră uluiţi de scurta judecată a spătarului, ba însuşi Radu-domnişorul se cam supărase că nu fusese întrebat, măcar de formă, căci se ţinea că el ar fi căpetenia răsculaţilor. Boierul Gorgan însă nu-l băgă în seamă. Întorcându-se către robul său, Chirică, de care nu se mai despărţea nici o clipă, îi zise:</p>
                  <p rend="justify">—  Măi Chirică, tu ai să ţii locul vătafului! De acum eşti un om liber, cu tot neamul tău şi cu urmaşii urmaşilor tăi. Aşa am hotărât şi am să poruncesc hrisov, după ce s-or mai potoli vremurile.</p>
                  <p rend="justify">Ţiganul nu pricepuse de la început, dar când îşi dădu seama ce noroc căzuse pe capul său izbucni în plâns şi acoperi cu sărutări picioarele stăpânului.</p>
                  <p rend="justify">—  Scoală, bre! îl dojeni Gorgan. Nu mai eşti rob! Poartă-te ca un vătaf credincios ce-mi eşti şi nu te mai târî la pământ în faţa nimănui!</p>
                  <p rend="justify">Dar nu apucă bietul Chirică să-şi ducă slujba vreme prea îndelungată, căci nu trecu săptămâna şi aga Matei din Brâncoveni sosi cu poruncă domnească să-i certe pe răzvrătiţi. O zi şi o noapte s-au apărat, în conacul de la Balota, căpeteniile din preajma domnişorului Paisie, unde Sâvu şi bănăţenii lui făcură dovada unei vitejii fără seamăn. De n-ar fi fost ei poate s-ar fi închinat cu toţii pe dată, dar prigoreanul nu s-a lăsat până când aga Matei s-a hotărât să-i scoată din bârlog cu ajutorul focului.</p>
                  <p rend="justify">Câţi nu căzură sub plumbii sâneţelor izbutiră să fugă în păduricea din preajmă, printre ei aflându-se şi Sâvu cu încă patru feciori ce mai scăpaseră cu viaţă. Paisie însă fu cuprins de spaimă şi, îngenunchind în mijlocul odăii, începu a se ruga cu glas tare, până îl mistuiră flăcările pe de-a-ntregul. La rândul său se prăvăli şi spătarul Gorgan, cât era el de voinic, când un plumb îi pătrunse drept în inimă, fulgerându-l pe loc.</p>
                  <p rend="justify">Văzându-l că nu sângerează Chirică se repezi şi cu o putere la care nu te-ai fi aşteptat îl ridică în braţe, străbătând cu el vâlvătaia. Îl aşeză grijuliu la pământ şi apucând un drug de fier se hotărî să-şi apere stăpânul până la ultima suflare. Era hidos la înfăţişare, căci flăcările îi pârjoliseră sprâncenele şi îi arseseră faţa, dar el nu simţea durerea. Ochii înroşiţi i se învârteau fioros, cătând la oricine s-ar fi apropiat, iar printre buze i se prelingea o şuviţă de spumă roşietică. Părea turbat, nu alta!</p>
                  <p rend="justify">—  Prindeţi-l viu pe ţigan! porunci aga Matei.</p>
                  <p rend="justify">Cu toată înfăţişarea de nerecunoscut a lui Chirică, aga îl ştia prea bine, căci şi lui îi muncise cu măiestrie şi fusese mulţumit. Acum tare ar fi poftit să-l ia cu sine, scăpându-l din măcel, măcar că se arăta atât de îndârjit în apărarea leşului stăpânului său. El, sărmanul, nici nu băgase de seamă că spătarul nu mai era în viaţă.</p>
                  <p rend="justify">— Lasă-l, mă, Chirică! strigă aga. Tu nu vezi că aperi un mort?</p>
                  <p rend="justify">Acesta însă fie că nu pricepuse, fie că nu voia, îl doborî pe cel dintâi oştean ce cutezase să se apropie de el. Mai căzură încă doi şi atunci fură nevoiţi să arunce cu arcanul după el. Nu izbutiră să-l agate, căci făcând un pas îndărăt se băgă sub pervazul unei uşi ce ardea cu flacără mare şi care se prăbuşi asupra lui, strivindu-l, fără ca el să scoată vreun strigăt.</p>
                  <p rend="justify">—  Al naibii, baragladina, zise un oştean. A vrut mai curând să moară, decât să se dea prins.</p>
                  <p rend="justify">—  Măcar de ai fi şi tu atât de credincios, răspunse aga Matei, care venise să se uite cum se mistuia trupul celui mai bun meşteşugar din vremea aceea. Înduioşat, făcu semnul crucii şi murmură ca pentru sine: „Dumnezeu să te ierte, omule!”</p>
                  <p rend="justify">O  dată cu moartea ţiganului nimeni nu se mai împotrivi şi prinşii fură puşi în obezi, iar oştenilor li se îngădui să jefuiască ce ar mai fi putut din avutul hainului spătar. Aga însă porunci câtorva seimeni să scoată trupul ars al lui Chirică şi să-l îngroape în livada din spatele casei.</p>
                  <p rend="justify">—  Dar cu leşul spătarului, ce facem? îl întrebă un iuzbaşa. După o clipă de gândire, aga Matei hotărî:</p>
                  <p rend="justify">—  Îngropaţi-i laolaltă, aşa după cum au murit. Acum nu ne mai sunt duşmani…</p>
                  <p rend="justify">Porunci apoi plecarea pe drumul Craiovei, unde avea să vină însuşi măria-sa domnul, pentru dreaptă judecată. Acesta însă tare se mai mâhni văzând că prinşii nu erau decât vreo treizeci de rumâni jerpeliţi, şi niciunul mai de soi. Se uită cu nemulţumire la ei şi-l întrebă pe agă:</p>
                  <p rend="justify">—  Dar Hrizea?! Nu-l văd, iar din câte mi-ai spus, nici mort nu este. Ştiam că şi el a fost, alături de nişte bănăţeni…  dar unde sunt?</p>
                  <p rend="justify">— Clevetiri, măria-ta! dădu din umeri aga Matei.</p>
               </div>
               <div type="div3">
                  <head>OASTEA ÎMPĂRATULUI.</head>
                  <p rend="justify">ÎN ANUL 1634, PE PLAIURILE DE CĂTRE MIAZĂZI ALE BANATULUI primăvara se cam lăsa aşteptată, măcar că începuse luna lui florar. Plugarii din Bozovici, oameni harnici şi făloşi că erau slobozi nu pregetaseră să arunce sămânţa în mustul zăpezii, dar unii mai stăteau în cumpănă dacă s-o facă ori ba, văzând că pe dealurile Prigorului aburul cald al pământului se ridica dintre potecile de omăt. Astfel de vremuri urgisite nu mai apucaseră bieţii oameni, şi nu se îndurau să risipească bruma de sămânţă ce o mai aveau.</p>
                  <p rend="justify">Zvonuri înfricoşătoare zburau din gură în gură despre prăpădul ce avea să vină asupra bieţilor creştini, care se încăieraseră între ei, spre bucuria păgânului. Sfârşitul lumii, nu alta! Se arătaseră şi semne prevestitoare, în sate mai îndepărtate ori în ţări străine, fără a se şti prea bine unde anume, oricum însă, Dumnezeu le dădea oamenilor de veste spre a se pocăi la vreme. Aşa, de pildă, se zicea că peste munte, în ţara Mehedinţilor, o muiere ar fi dat naştere unui copil cu cap de lup, cu blană şi bot de fiară, ba şi cu colţ însângeraţi şi câte altele. Dar minunea cea mai mare şi de netăgăduit s-a petrecut în mărginimea Sibiului, unde o oaie bătrână şi stearpă prinse a grăi omeneşte, sfătuindu-i pe ciobani şi ai lor să se pocăiască degrabă şi să se dăruiască întru totul Domnului. Chiar din gura oii năzdrăvane auziseră că în curând avea să vie judecata de apoi…</p>
                  <p rend="justify">Cum să nu te înfricoşezi la auzul unor asemenea întâmplări? Oamenii îşi făceau cruci peste cruci şi se înghesuiau la popa Iosim, rugându-l să-i pomenească pe fiecare înaintea vreunui sfânt. Se înţelege că nici Maica Domnului, milostiva, nu era uitată, şi astfel, spre bucuria popii, oamenii prinseră iarăşi frica lui Dumnezeu. Se uitau deznădăjduiţi către înaltul cerului, unde nori bezmetici şi întunecoşi se alungau unii pe alţii, asemenea balaurilor din apocalipsă. Le era teamă că n-aveau să mai vadă vreodată faţa sfântului soare, dar iată că din ziua „Izvorului Tămăduirii” bolta s-a limpezit ca prin minune şi căldura binefăcătoare a trezit la viaţă întreaga fire. Nu mai era vreme de zăbavă, iar cei mai cutezători au şi băgat sămânţa în brazdă, încredinţaţi că n-avea să se mai întoarcă asprimea frigului.</p>
                  <p rend="justify">Trecuse mai bine de o săptămână din luna mai, chiar în vinerea „Arătării Sfintei Cruci”, zi de sărbătoare, când popa Iosim, isprăvind slujba la biserică, se abătu pe la bunul său prieten Marcu Borlovan. Că munca era în toi şi lumea nu prea avea gând la odihnă, nu se prea ţinea seama, întrucât canoanele bisericeşti erau deosebit de aspre cu păcătoşii care ar fi cutezat să nu cinstească sărbătorile orânduite pentru slava Domnului. Părintele Iosim însă era mai îngăduitor şi se ruga şi pentru cei care greşeau, având prea mult de lucru în asemenea zi frumoasă.</p>
                  <p rend="justify">În curtea lui Borlovan popa dădu şi peste Sâvu prigoreanul, cu care de asemenea era în mare prietenie, măcar că oşteanul, mai cruduţ la minte, nu prea se ţinea de învăţăturile popeşti. Părintele Iosim îl îndrăgea nu numai pentru că aveau acelaşi nume, dar mai ales pentru faptul că tânărul vânturase lumea şi ştia a povesti, ca nimeni altul, întâmplări nemaiauzite.</p>
                  <p rend="justify">Marcu şi Sâvu se aflau la o masă de brad geluită, adăpostită sub umbra unui frăgar, dar acuma razele soarelui pătrundeau în voie până la creştetul lor. Amândoi se ridicară de cum îl zăriră pe sfinţia-sa la portiţă, iar Marcu, gazdă primitoare, îi ieşi în întâmpinare.</p>
                  <p rend="justify">— Bine-ai venit, taică Iosime! întinse el amândouă mâinile către noul sosit. Tocmai mă întrebam, cu Sâvu, cum de n-ai trecut pe la mine într-o zi ca asta?</p>
                  <p rend="justify">—  Bine v-am găsit, fiilor, şi Dumnezeu să vă apere! blagoslovi el. Venit-am o dată cu primăvara, dragii mei, adăugă el zâmbind.</p>
                  <p rend="justify">— Atunci fii la fel de binevenit, părinte! răspunse Sâvu, sărutându-i dreapta.</p>
                  <p rend="justify">Ca la poruncă se ivi şi Ana, muierea lui Marcu, aducând ulcica înflorată din care-i plăcea popii să-şi bea tainul de vin, dar şi nişte colaci rumeni şi calzi, de încă mai frigeau când puneai mâna pe ei. Preotul o blagoslovi şi pe ea din tot sufletul şi inima i se bucura la gândul bucatelor ce aveau să-i fie aşezate dinainte la prânz, fiindcă niciodată nu pleca de la Marcu mai înainte de a bate toaca pentru vecernie.</p>
                  <p rend="justify">—  Auzit-aţi, fiilor, ce se vorbeşte prin sat? întrebă preotul ştergându-şi cu dosul palmei picăturile din barbă, căci sorbise cu sete cea dintâi ulcică.</p>
                  <p rend="justify">— Auzit! Cum de nu? Scorneli! făcu Sâvu, dând din mână.</p>
                  <p rend="justify">— Apoi nici eu nu cred tot ce se aude! adăugă Marcu turnând în ulcele.</p>
                  <p rend="justify">—  Ba să crezi, fiule! În slava Domnului totu-i cu putinţă, şi să nu cârteşti împotriva Lui!</p>
                  <p rend="justify">—  Taică popă, ştii doar că am umblat şi eu prin lume, iar de cinstita noastră gazdă ce să mai vorbesc, se băgă Sâvu, dar de astfel de minciuni n-am dat pe nicăieri. Să spună şi el, na!</p>
                  <p rend="justify">—  Dragii mei, răspunse preotul, mestecând o bucată de colac ce o fărâmase anume spre a se mai răci. Ştiu eu bine că aţi slujit pe la crai şi domni mari, dar pe atunci lumea era cu mai multă credinţă şi nu erau trebuitoare semnele prevestitoare ca azi…</p>
                  <p rend="justify">—  Azi, îi luă vorba gazda, se vede că ne-a iertat bunul Dumnezeu, că ia uitaţi-vă ce vreme frumoasă ne-a trimis! arăta el spre limpezimea cerului. Are să mai treacă lungă vreme până la judecata de apoi. Să trăim noi până atunci! închină el ulcica.</p>
                  <p rend="justify">Se încinseră la poveşti şi băutură, punând, ca de fiecare dată, ţara la cale. Sâvu îşi aduse aminte cum scăpase de sabia agăi Matei, care se făcuse acuma domn la Târgovişte. Marcu ţinu să le spună iarăşi cum se făcuse că el nu luase parte la bătălie.</p>
                  <p rend="justify">—  Mai bine, fiule, zise popa. Ai auzit doar că domnişorul vostru era mai curând călugăr, decât voievod?</p>
                  <p rend="justify">—  Asta cam aşa-i, încuviinţă Sâvu. Drept să spun că mai cu bărbăţie s-a bătut ţiganul lui Gorgan.</p>
                  <p rend="justify">—  Da’ lasă, frate, că nici Hrizea n-ar fi trebuit să lipsească tocmai când a fost mai greu. Din câte am aflat, s-a şi băgat în slujba noului domn. Să fi uitat oare că acesta i-a ucis fârtaţii?</p>
                  <p rend="justify">—  Aşa-i în luptă… încercă să spună Sâvu, dar Marcu nu-i dădu răgaz.</p>
                  <p rend="justify">—  Eu n-am să uit, câte zile oi avea, pe ucigaşii sărmanului nostru Gaşpar-vodă! oftă el şi-i dădură lacrimile.</p>
                  <p rend="justify">Amândoi oaspeţii îi cunoşteau meteahna borlovanului, care, atunci când se împărtăşea cu vreo ulcică de vin, tare se mai îndurera de pierderea bunului său voievod de altădată.</p>
                  <p rend="justify">—  Of, că n-am fost eu pe aproape, dacă nu chiar de faţă, că nu ştiu ce le-aş fi făcut! zise Sâvu bătăios.</p>
                  <p rend="justify">—  Şeptelici, Goia şi Nicoriţă rămân ca nume de iudă, pe vecii vecilor! scrâşni Marcu. Numai din pricina lor, care l-au împiedicat pe Gaşpar-vodă să unească toţi românii laolaltă, am rămas tot de izbelişte. Tot neamul o să-i blesteme.</p>
                  <p rend="justify">—  Focul gheenei, taică! se băgă şi popa. Dar, fiindcă veni vorba, urmă el, Matei-vodă, care se făcu domn acum de curând, nu i-o fi semănând răposatului Gaspar Grazziani?</p>
                  <p rend="justify">—  Cine mai poate şti? dădu din umeri Marcu. Mai toţi ar pofti, dar puţini sunt în stare s-o facă.</p>
                  <p rend="justify">—  Aşa, şi de Rakoczy se zvoneşte că l-ar bate gândul să strângă toată ţara românească la un loc, spuse Sâvu.</p>
                  <p rend="justify">—  Toţi domnii sunt una! răspunse taica Iosim. Dintru început făgăduiesc marea cu sarea, şi cum dau de greu…</p>
                  <p rend="justify">—  Ba nu-i chiar aşa, se împotrivi Marcu. Domnul meu, Gaşpar Grazziani a spus până în cele din urmă că numai asta dorea, dar nu i-au dat răgaz ticăloşii. Craiul Bethlen s-a gândit numai în ultimii ani de viaţă la acelaşi lucru, căci altminteri nici n-ai mai putea domni prin aste părţi de lume, până nu s-o împlini ţara cea mare.</p>
                  <p rend="justify">—  Celorlalţi le-o fi teamă de turc! mormăi sfinţia-sa golind ulcica, apoi o aşeză cu mare grijă, căci i se păru că se clatină masa, ba chiar şi cei din jur.</p>
                  <p rend="justify">—  Ehei!… oftă Marcu. Dacă ne-am ridica noi, cu mic, cu mare, să punem mâna pe spadă, toată suflarea românească…  altfel aşa are să ne ajungă judecata de apoi. Of! de ce n-am eu anii de altădată!</p>
                  <p rend="justify">—  Ai feciorul… hâc! sughiţă popa. Parcă a împlinit douăzeci de ani, dacă îmi aduc eu bine aminte.</p>
                  <p rend="justify">—  Ba, că-i numai pe al şaisprezecelea, se lumină Marcu aducându-şi aminte de fiu-său. Pare el voinic, dar încă e cruduţ. Dar dacă atunci când i-o veni sorocul l-o chema vreun domn ca Gaşpar-vodă, nici el n-are să se dea la o parte. Va merge în locul meu…  dacă eu n-oi mai fi în stare.</p>
                  <p rend="justify">—  Şi noi! se bătu Sâvu cu pumnul în piept. Câte zile oi avea…</p>
                  <p rend="justify">—  Apăi, Doamne fii cu el de june, şezui eu aici ziua toată, cu voi, dar nu l-am văzut. Nădăjduiesc că n-a fost lângă mine şi eu nu mi-am dat seama…</p>
                  <p rend="justify">—  Fii pe pace, că nu-i acasă. L-am trimis mai întâi la Borlova, şi de acolo la Caransebeş.</p>
                  <p rend="justify">— Singur?! se miră popa.</p>
                  <p rend="justify">—  Doar îi fecior în toată puterea, zise Sâvu. Chiar sfinţia-ta ziseşi că are douăzeci de ani.</p>
                  <p rend="justify">—  Te pomeneşti că-ţi aduce şi noră, fiule. Domnia-ta ce zici, ca mamă bună? se întoarse el spre Ana. Azi-mâine te văd eu nepoţei…</p>
                  <p rend="justify">Ana se apropiase şi ea, auzind că era vorba de odorul ei şi întârziase să mai plece.</p>
                  <p rend="justify">—  Cum o fi voia Domnului, sfinţia-ta, răspunse ea roşind. Numai să-l văd că vine, că-i plecat cam de multişor, oftă femeia.</p>
                  <p rend="justify">—  Vine, nu-i purta tu grija! o linişti bărbatul şi se ridică să-şi însoţească oaspeţii.</p>
                  <p rend="justify">În vremea asta Lăzărel bătea uliţele târgului, înhăitându-se cu câţiva pierde-vară care, simţindu-l cu bani, se ţineau de el mâncând şi bând pe veresie. Junele risipea cu multă uşurinţă bănetul, numai ca să se arate şi el bărbat ca ceilalţi. Căpetenia cetei de cheflii era un anume Ioja, ce după înfăţişare se vedea a fi un mare ticălos, dar Lăzărel nu se pricepea la oameni. Greu de spus de ce neam era, fiindcă vorbea orice limbă şi se împrietenea cu oricine îi dădea de băut. Deşi cu vreo zece ani mai mare, nu părea a fi cu mult mai răsărit decât Lăzărel, fiind uscăţiv de felul lui.</p>
                  <p rend="justify">—  Fraţilor! zise el într-o zi către ceilalţi. A sosit în târg o căruţă de comedianţi. Au nişte drăcoaice de fete…</p>
                  <p rend="justify">— Mergem să le vedem! se împăuna Lăzărel.</p>
                  <p rend="justify">— Ba tune dracu-n ele, curve! Muieri sunt cât hăul, iar astea cer parale multe. Mai bine le bem, fu de părere unul.</p>
                  <p rend="justify">—  N-avem decât să le bem cu ele! îi îndemnă Ioja. Fetele de care vă spun eu nu sunt la îndemâna orişicui.</p>
                  <p rend="justify">—  Atunci, să mergem şi noi! hotărî Lăzărel.</p>
                  <p rend="justify">Tânărul bozovicean se lăsă încântat de vorbele amăgitoare ale lui Ioja şi plecă împreună cu el, căci ceilalţi nu voiră să-i urmeze. Ticălosul îi lăuda bărbăţia şi-i făgăduia plăceri nemaiîntâlnite până atunci.</p>
                  <p rend="justify">De scurtă vreme deschisese crâşmă în Caransebeş un neamţ pripăşit din lumea largă, însă nu se prea înghesuiau muşterii la uşa lui. E drept că pusese deasupra o tablă vopsită ţipător, dar scrierea avea forme nemţeşti pe care nu le pricepea nimeni, încât numai ulcica înspumată, iscusit zugrăvită ar fi putut să îmbie pe careva înăuntru. Pentru bani mulţi, jupânul vindea o bucată de cârnat fiert, iar în ulcele de pământ o băutură galbenă şi amară ca fierea. Nu-i de mirare deci că lumea nu se îmbulzea, şi nici chiar Lăzărel, care trecuse o dată pe acolo, nu se arătase deloc ispitit de asemenea băutură. Cât despre cârnat, el ştia că se afumă şi, oricum, nu putea fi atât de subţire ca al neamţului. „Or fi de câine!” îşi zisese, fără să atingă nici mân-carea, nici băutura. De atunci nici că mai trecuse pe acolo.</p>
                  <p rend="justify">Acuma, fiind cu Ioja, parcă nici nu şi-a dat seama unde intraseră, mai cu seamă când dădu cu ochii de fete.</p>
                  <p rend="justify">— Ai avut dreptate… Tare mai sunt frumoase.</p>
                  <p rend="justify">Una dintre ele se şi afla pe genunchii unui tânăr cam de o seamă cu Lăzărel, dar celelalte trei parcă erau în aşteptare. La un semn al lui Ioja, două dintre fete se repeziră la bozovicean şi începură a-l săruta, trăgându-l spre o masă anume pregătită cu băutură. El nu pricepea o boabă din cele ce-i ciripeau la ureche nemţoaicele, dar sărutările n-aveau nevoie de tălmaci. Simţind mirosul cald ce se ridica din trupul celei ce răspundea la numele de Lizi, începu a-i fierbe sângele în vine. Sorbi din afurisita aia de băutură şi, cu îndrăzneală o apucă pe fată, trăgând-o pe genunchii lui. Cum Lizi nu făcu nazuri, asta îl descumpăni o clipă, dar pe urmă începu a fi mai cutezător.</p>
                  <p rend="justify">—  Să nu te sfieşti cu ea! îl povăţui Ioja, mângâind-o pe cealaltă.</p>
                  <p rend="justify">Prin mintea lui Lăzărel trecură atunci chipurile acelea înaripate, zugrăvite pe pereţii bisericii din satul lui, dar Lizi era nespus mai frumoasă… O fi având şi aripi? începu să i le caute, doar nimeri cu totul în altă parte, unde nici nu putea fi vorba de aşa ceva. Fata chicoti veselă şi-l sărută pe gură, zăpăcindu-l de tot.</p>
                  <p rend="justify">Junele bătu cu pumnul în masă şi porunci niscaiva răchie ori altceva mai tare decât scârboasa băutură din ulcică, şi jupânul îi aduse o sticlă de „rum”, mai negru la culoare, dar la fel de amar.</p>
                  <p rend="justify">—  Asta da! făcu el turnând pe gâtlej direct din uiagă şi căutând să nu se strâmbe simţindu-i gustul.</p>
                  <p rend="justify">Nu era să se lase mai prejos, câtă vreme şi Ioja şi fetele sorbeau din licoarea neamţului de parcă ar fi fost lapte. Curând însă de-abia mai putu îngăima:</p>
                  <p rend="justify">—  Ştiţi voi cine mi-s eu?… hâc! Eu mi-s Lazăr din Bozo… hâc!…</p>
                  <p rend="justify">Nu era de înţeles cum de s-a prăbuşit atât de repede, când abia se atinsese de băutură, însă una dintre fete îi turnase în sticlă o pulbere ciudată. Acum junele îşi lăsase capul pe masă, la fel ca şi celălalt, de dinaintea lui, căzând într-un somn precum al celor fără vise.</p>
                  <p rend="justify">Lizi se ridică din braţele lui şi, tocmindu-şi fusta, spuse subofiţerului neamţ care stătea la o masă din colţ:</p>
                  <p rend="justify">—  Gata şi cu ăsta!</p>
                  <p rend="justify">—  Era vorba de vreo patru, prietene Ioja, îl mustră neamţul. Unde-s ceilalţi?</p>
                  <p rend="justify">—  Deocamdată mulţumiţi-vă numai cu ei. Mâine-searp poate…</p>
                  <p rend="justify">— Mucosul o fi având douăzeci de ani? îi luă vorba Lizi</p>
                  <p rend="justify">—  Dracu-l ştie! dar are bani la el, aşa că poftesc patru coroane pe deasupra.</p>
                  <p rend="justify">—  Celălalt însă e un calic! îi reproşa subofiţerul. Greta n-a găsit o para-chioară asupra lui.</p>
                  <p rend="justify">—  Nici ţâncul n-a avut nimic! adăugă pe dată Lizi, dar fără să vrea îşi duse mâna la sân, unde simţi umflătura pungii lui Lăzărel.</p>
                  <p rend="justify">—  Fă bine şi scoate-o! o somă Ioja.</p>
                  <p rend="justify">—  Na! şi nemţoaica îşi lăsă la vedere o ţâţă rozalie.</p>
                  <p rend="justify">—  Nu fă pe nebuna cu mine, că nu-ţi merge! se răsti el înşfăcându-i mâna.</p>
                  <p rend="justify">—  Ţine cinci coroane, se băgă împăciuitor subofiţerul între ei. Ai vrut numai patru, dar aşa sunt eu, darnic, fiindcă mai vreau să vin şi altă dată.</p>
                  <p rend="justify">Ioja îi privi nehotărât dacă să se lase păgubaş de banii lui Lăzărel şi, fiindcă nu ştia cu câţi mai rămăsese tânărul prostănac, apucă ce-i dădea neamţul. Lizi îl privi batjocoritoare şi se căzni să-şi ascundă dedesubturile, care nu-l păcăliseră pe năbădăiosul Ioja.</p>
                  <p rend="justify">—  Vedea-te-aş recrut! îi ură ea, mai adăugând şi nişte înjurături.</p>
                  <p rend="justify">În răstimp, jupânul îi privea de parca nu s-ar petrece nimic în crâşma lui, căci era morocănos de felul său şi nu se amesteca unde nu-i fierbea oala. Văzând însă că muşterii dădeau să plece, le ieşi în întâmpinare.</p>
                  <p rend="justify">—  Socoteala, mă rog frumos! Mie cine-mi plăteşte?</p>
                  <p rend="justify">—  Cine a băut! răspunse scurt subofiţerul. Iacă, pentru mine şi prietenul ăsta al meu, dau eu, dar pentru beţivi…</p>
                  <p rend="justify">—  Nu-mi pasă! Împreună sunteţi!</p>
                  <p rend="justify">Ioja ridică din umeri şi-i părăsi pe dată, căci se temea de încurcătura ce avea să iasă. Dar, când rămaseră între ei, crâşmarul zâmbi strâmb şi scoase nişte hârtii pe care i le întinse subofiţerului:</p>
                  <p rend="justify">—  Cred că nici nu mai pot iscăli, după ce i-aţi îmbătat ca pe nişte porci.</p>
                  <p rend="justify">—  Valahii ăştia nu ştiu carte, aşa că am să le aştern degetul pe hârtie şi-i destul.</p>
                  <p rend="justify">Tot jupânul aduse cerneala, iar subofiţerul le mânji mai toată palma, după care le apăsă câte un deget pe hârtie, într-un loc anume.</p>
                  <p rend="justify">—  Iscăleşte-te şi domnia-ta ca martor! îl îmbie subofiţerul. Când s-or trezi, vom fi departe!</p>
                  <p rend="justify">Se întoarse apoi către fete şi le făcu semn să-i înşface pe adormiţi.</p>
                  <p rend="justify">—  Hai, zoriţi-vă, că v-o fi somn şi vouă.</p>
                  <p rend="justify">Dădu şi jupânul o mână de ajutor şi amândoi bărbaţii îi apucară pe câte unul de mâini, iar femeile de picioare, şi astfel adormiţii fură scoşi afară şi aruncaţi sub coviltirul unei căruţe, ca doi buşteni, după care crâşmarul intră în casă şi trase obloanele.</p>
                  <p rend="justify">Toate acestea se petreceau în vreme ce părinţii lui Lăzărel se dădeau de ceasul morţii că nu mai aveau nici o veste de la odrasla lor, care trebuia să se fi întors de mult.</p>
                  <p rend="justify">—  Da’ mai lasă plânsul, muiere! îi zise Marcu într-o zi, nemairăbdându-i văicărelile. Cine ştie cu ce drăcoane de fată o fi prin Caransebeş… Iacă, m-oi duce după el!</p>
                  <p rend="justify">Cum nu se mai îndemna singur la drum, îl pofti şi pe Sâvu, care îl însoţi. A doua zi străbăteau alături taman locurile în care odinioară Marcu îl întâlnise pe dragul lui prieten Gaşpar Grazziani. Se opriră la Moara Dracilor, care era neschimbată de atâţia amar de ani şi se părea că aşa va rămâne o veşnicie. Roata aceea mucedă şi verde la fel sclipea în lumina soarelui amiezii, având parcă aceleaşi gâze în zbor deasupra ei. Au zăbovit mai mult pe acolo, dar nu s-a mai petrecut nimic deosebit, spre necazul prigoreanului, care nădăjduia să se ivească măcar unul din dracii stăpâni ai locului, ori măcar vreun păgân, sau chiar un tâlhar.</p>
                  <p rend="justify">Ajunşi la Caransebeş, traseră la hanul din drumul Cladovei. Dar şi aici Marcu îşi aduse aminte cum îl păcăliseră, împreună cu Gaşpar Grazziani, pe fiorosul baron Czobor. Acum însă alţii erau oamenii, altul stăpânul şi nimeni nu auzise despre întâmplările de odinioară. Aflară numai că Lăzărel trecuse pe la han şi de fiecare dată fusese întovărăşit de câte o ceată de flăcăi de seama lui. De la o vreme însă nu mai dăduse pe acolo şi nici prin alte crâşme cunoscute în târg nu se mai arătase. Se înţelege că nici în locanda neamţului nu putură afla nimic, stăpânul dând mereu din umeri, la toate întrebările lor.</p>
                  <p rend="justify">Marcu era tare îngrijorat şi se temea ca nu cumva nevastă-sa să fi avut dreptate şi fiu-său să zacă undeva pe sub pământ, ori în fundul unui iaz. Îl bătea gândul s-o apuce mai departe către Lugoj, ori chiar la Timişoara, iar Sâvu era gata să-l urmeze şi până la capătul lumii, că tare-i mai era drag să vânture meleaguri străine. Într-o zi însă, pe când stătea de unul singur la o masă, Sâvu ducându-se la ceva neamuri din târg, se pomeni lângă el cu un târgoveţ slab şi prăpădit, care părea că nu mai pusese mâncare în gura lui de cel puţin o lună. Veşmintele ponosite şi toată înfăţişarea îl arătau a fi nevoiaş. Ochii îi străluceau cu lăcomie privind hartanul de berbec ce era în strachina lui Marcu şi poate asta să fi fost pricina că se oprise fâstâcit, fiindcă străinul părea să vină anume să-i vorbească. Îi întinse lui carnea şi hămesitul o apucă pe dată, începând să muşte zdravăn, fără măcar să mulţumească pentru dar. După ce roase totul de pe os, se şterse cu dosul palmei, iar Marcu îi întinse şi ulcica plină cu vin. Abia atunci catadicsi străinul să închine pentru sănătatea binefăcătorului său, spunându-i pe ungureşte:</p>
                  <p rend="justify">—  Drept mulţămită, am să te răsplătesc şi eu pe domnia-ta, căci am auzit că-ţi cauţi feciorul…</p>
                  <p rend="justify">—  Dacă ştii ceva, te voi răsplăti cum se cuvine. Spune!</p>
                  <p rend="justify">— Îl chema Lazăr?</p>
                  <p rend="justify">— Da.</p>
                  <p rend="justify">— Din Bozovici?</p>
                  <p rend="justify">— Chiar! Unde-i?</p>
                  <p rend="justify">—  Acuma nu ştiu, dădu din umeri celălalt.</p>
                  <p rend="justify">—  Îţi baţi joc de mine?!</p>
                  <p rend="justify">—  Nicidecum, dar astăzi jur că n-am cum să-ţi spun pe unde se află. Mai acum o săptămână, eram alături de el în preajma Szegedului, dar acum?!…</p>
                  <p rend="justify">Sărmanul tată rămase uluit.</p>
                  <p rend="justify">—  Ce să caute el tocmai pe acolo?! Te vei fi înşelat.</p>
                  <p rend="justify">Atunci, străinul începu a-i povesti:</p>
                  <p rend="justify">—  Ne-am întâlnit într-o căruţă, legaţi buştean amândoi în vreme ce dormeam. Drept e că şi el fusese criţă ca şi mine, atunci când ne-au prins.</p>
                  <p rend="justify">— Atunci nu-i Lăzărel! El nu pune strop de băutură…</p>
                  <p rend="justify">—  Stai să vezi! Că ăia care strâng oşteni ştiu cum să te îmbete şi să te adoarmă cu fel de fel de pulberi…</p>
                  <p rend="justify">—  Baţi câmpii! sări Marcu. Ce să fi căutat la oaste un copil?!</p>
                  <p rend="justify">—  Eu asta ştiu şi asta spun, iar domnia-ta să nu te superi. Iacă, nu mai spun nimic.</p>
                  <p rend="justify">—  Ba să nu mă minţi, că nu ştiu ce-ţi fac! Ai vreun amestec în treaba asta?</p>
                  <p rend="justify">—  Eu?! Păi nu ţi-am spus că şi pe mine mă prinseseră?</p>
                  <p rend="justify">—  Aici, în Caransebeş?!… Doar nu-i stăpânirea neamţului.</p>
                  <p rend="justify">—  De bună-seamă că aici. Era un subofiţer ce căra după el patru fete ca momeală şi care-i îmbată pe tineri şi-i adoarme cu nu ştiu ce. Aşa au mai făcut şi pe drum, căci până la Szeged ne făcusem vreo câţiva recruţi…</p>
                  <p rend="justify">—  El singur, cu patru muieri, şi voi n-aţi putut să vă împotriviţi?</p>
                  <p rend="justify">—  Legaţi, cum eram…</p>
                  <p rend="justify">—  Ticălosul! tună Marcu. Acuma unde-i? Tu cum ai scăpat şi Lăzărel al meu nu?</p>
                  <p rend="justify">—  Mă trecea burta şi, ca de obicei, am fost legat cu un ştreang mai lung, iar subofiţerul venise să-mi desfacă nădragii. Atunci i-am tras un picior în boaşe, făcându-l să se tăvălească de durere şi să zbiere ca din gură de şarpe. Şi fie că se vor fi speriat caii, fie că muierile dăduseră bice, căruţa a luat-o din loc, târându-mă şi pe mine prin colb. Norocul meu a fost că s-a rupt funia de care eram legat şi astfel m-am pomenit slobod. Nu ştiam dacă să mă iau după căruţă ori după neamţ, dar acesta se ascunsese pe undeva şi n-am mai putut să dau de el, iar ceilalţi s-au îndepărtat în goana-mare. Asta-i!</p>
                  <p rend="justify">Marcu rămase năucit de cele auzite. După o vreme se uită mai bine la cel din faţa lui şi abia atunci îşi dădu seama că nu putea fi cu mult mai răsărit decât Lăzărel, numai foamea şi mizeria îl îmbătrâneau.</p>
                  <p rend="justify">—  Tu ai părinţi? întrebă el cu blândeţe pe tânăr.</p>
                  <p rend="justify">—  Nu ştiu. Nu i-am văzut de când am venit pe lume.</p>
                  <p rend="justify">—  N-ai vrea ca să-ţi fiu eu tată, în amintirea tovarăşului de nenorocire? Ce zici?</p>
                  <p rend="justify">Tânărul nu pregetă a-i săruta mâna, în vreme ce faţa lui Marcu era şiroită de lacrimi amare. Aşa dădu Sâvu peste ei şi se uită întrebător la prietenul său.</p>
                  <p rend="justify">— No, frate Sâvule, de acuma putem face calea întoarsă. Am aflat de soarta copilului…</p>
                  <p rend="justify">— Să nu-mi spui c-a murit! îi luă el vorba din gură.</p>
                  <p rend="justify">—  Mai rău! A fost prins în oastea împăratului. Iacă, feciorul ăsta a fost cu el, dar norocul l-a scăpat şi are să meargă cu mine în locul fiului înstrăinat.</p>
                  <p rend="justify">—  Cum te cheamă? îl întrebă Sâvu, fără să ştie că Marcu ar fi vrut să nu-i spună altcum decât Lăzărel.</p>
                  <p rend="justify">Tânărul pregetă o clipă, după care spuse cu sfială:</p>
                  <p rend="justify">— Ioja.</p>
               </div>
               <div type="div3">
                  <head>CORABIA BLESTEMATĂ.</head>
                  <p rend="justify">CU TOATE ÎNCERCĂRILE, Pandele şi dobrogenii săi nu izbutiră să fie de faţă în încăierarea de la Ţuţora, sosind la vreo două zile după ce lehii fuseseră împrăştiaţi. N-au găsit la Slobozia Saucăi decât urmele taberelor şi se gândeau dacă ar fi trebuit să meargă mai departe ori să se întoarcă pe Prut la vale către casă, când s-au trezit împresuraţi de tătari.</p>
                  <p rend="justify">—  Fraţilor, poruncise Pandele. Ia puneţi mâna pe topoare şi dăm buzna în păgâni, că aşa nu se mai poate. Ne seceră încet, dar până n-o mai rămânea unul dintre noi. Pe ei!</p>
                  <p rend="justify">Cei mai mulţi n-aveau decât topoare şi ici-colo câte o sâneaţă mai veche pocnea fără să facă vreo pagubă, în schimb tătarii erau călare şi se părea că n-au să mai isprăvească ucigătoarele lor săgeţi.</p>
                  <p rend="justify">—  Daţi-vă prinşi! le strigase un sol ivit pe negândite, chiar când se pregăteau să-i înfrunte.</p>
                  <p rend="justify">—  Daţi-ne pace, că noi suntem supuşii măriei-sale Iskender-paşa şi la el ne ducem! i-a strigat înapoi Pandele, după ce-i oprise pe ai săi.</p>
                  <p rend="justify">—  Păi asta vrem şi noi, minţise tătarul, aşa că lăsaţi topoarele şi staţi potoliţi, că noi am trimis vorbă luminăţiei-sale sa vină să vă vadă.</p>
                  <p rend="justify">Erau minciuni sfruntate de amândouă părţile. Mai întâi că Pandele şi dobrogenii nu se socoteau sub stăpânirea nimănui, fiind oameni liberi ai apelor, iar dacă ar fi venit paşa, ar fi fost daţi în vileag. Pe de altă parte nici tătarii nu-i dăduseră paşei de veste, căci nu putuseră dobândi pradă bogată la Ţuţora şi aceşti robi le cădeau ca o pomană cerească. Voiau să-i amăgească prin vicleşug, ca să nu moară prea mulţi în bătaie. Aşa s-a şi întâmplat şi, de cum rămaseră cu mâinile goale, tătarii s-au năpustit asupra lor, iar în mai puţin de două ceasuri apucau drumul robilor, către răsărit.</p>
                  <p rend="justify">Mult s-a zbuciumat atunci sărmanul Pandele, dându-şi seama cât fusese de nătâng să se încreadă în făgăduielile tătarilor, dar era prea târziu. Toţi prinşii au fost vânduţi prin târgurile de robi ai Anatoliei, în numai un an de zile de la această întâmplare. Apoi zece dintre ei, printre care şi Pandele, pe care tătarii nu-l ştiau de căpetenie, s-au pomenit în apropierea Trebizondei, la spartul pietrelor.</p>
                  <p rend="justify">Aşa li se scurgeau anii cei grei ai robiei, izbind mereu cu baroasele sub soarele nemilos ori gerul sec de prin părţile anatoliene, dar fără a-şi pierde nădejdea că aveau cândva să se întoarcă în frumoasa împărăţie a apelor, la gurile Dunării. Pieriseră doi dintre ei şi locul lor în lanţul ce-i lega pe toţi fu luat de bulgarul Vasco şi de ungurul Bandi, care era abia un flăcăiaş, în vreme ce Vasco părea mai în vârstă decât ei.</p>
                  <p rend="justify">Cu vremea au încurcat şi socoteala anilor, iar de cea a zilelor ori a lunilor nici nu se mai vorbea, fiindcă toate erau la fel în această vale a morţii, unde singurul drum spre odihna veşnică ducea la pintenul de stâncă ce străjuia apele învolburate ale Mării Negre. Frumosul oraş de altădată se afla pe undeva prin apropiere, dar ei nu-l văzuseră şi nici n-ar fi vrut sa ajungă pe acolo, ochii fiindu-le îndreptaţi întruna către miazănoapte, pe unde se aflau meleagurile lor. Priveau cu jind aripile pescăruşilor ori ale celorlalte zburătoare ce se pierdeau prin zare într-acolo, şi cu atâta se alegeau. Arşiţa cumplită le frigea trupurile înegrite de soare şi de murdărie, iar apa împuţită din hârdăul dosit în umbra unor bolovani mai mult le întorcea maţele pe dos de scârbă, decât le astâmpăra setea. Când astrul zilei ajungea în crucea nămezii se auzeau răcnetele străjerilor şi, în scurtul răgaz de hodină, li se împărţea câte o bucată de pâine tuciurie şi cleioasă, de parcă ar fi fost frământată cu glod şi nu cu orz, aşa cum s-ar fi cuvenit. O molfăiau încet, ca să li se pară mai multă, dar puteau schimba şi câte o vorbă între ei, fără să fie plesniţi de cozile gârbaciului.</p>
                  <p rend="justify">— Oare să mai dureze mult, frate Pandele? întrebă odată un lungan costeliv, cu pielea atârnându-i peste oase.</p>
                  <p rend="justify">Era Chirilă, altădată o matahală de om care să tot fi avut o sută de ocale.</p>
                  <p rend="justify">—  Până când? se nedumeri Pandele. Până să ne ia şi pe noi moartea…  Ori, de n-ai răbdare, sări în râpă şi s-a zis cu tine.</p>
                  <p rend="justify">—  Nici măcar asta nu pot. Afurisitul de lanţ ne ţine pe toţi zece laolaltă şi eu n-am atâta putere să vă trag pe toţi după mine…</p>
                  <p rend="justify">—  Ai ciocanul, măi Chirilă, se băgă în vorbă şi Mogea, tovarăşul din partea cealaltă a legăturii. O lovitură zdravănă cu maiul şi pe loc îi sare zaua.</p>
                  <p rend="justify">—  Tu ai dreptate, Mogeo, zise Pandele. Tot aşa m-am gândit şi eu de multe ori, dar nu ca să-mi pun capăt zilelor, ci să scăpăm din iadul de aici.</p>
                  <p rend="justify">—  Numai că asta nu-i cu putinţă! oftă Stăcănuş, care şi el avusese cândva un burdihan cât şapte, dar acuma era supt ca o fată mare.</p>
                  <p rend="justify">Şi-ar mai fi spus şi alţii părerea, dar paznicii nu le-au mai lăsat răgaz:</p>
                  <p rend="justify">—  La muncă, puturoşilor! Aţi lenevit destul. Sculaţi-vă!…</p>
                  <p rend="justify">Şi plesniturile de gârbaci începură a fi acoperite de bocănitul ciocanelor, care n-aveau să se mai oprească până la lăsarea întunericului.</p>
                  <p rend="justify">De la o vreme începuse a se răspândi din om în om, aşa cum numai ei ştiau s-o facă, vestea unei răzmeliţe ce va să fie. La un semn trebuiau să se repeadă cu toţii la paznici şi să le dea în cap, după care să fugă fiecare cum l-o lumina mintea.</p>
                  <p rend="justify">—  Grea treabă, fraţilor! oftă moş Vasco. Odinioară a mai fost o asemenea încercare, după cât mai ţin eu minte, dar ne-au prins până la unul şi, după ce ne-au rupt ciolanele în bătaie, tot aici ne-au adus.</p>
                  <p rend="justify">—  Moş Vasco, de ce n-aţi fugit pe mare? îl întrebă Pandele.</p>
                  <p rend="justify">— Cu ce? Înot?!</p>
                  <p rend="justify">—  Să fi aşteptat să puneţi mâna pe vreo corabie şi…</p>
                  <p rend="justify">—  Astea-s vise, băiete! Singurele care se mai apropie sunt cele ce duc piatra, dar ştii şi tu la ce depărtare sunt de noi.</p>
                  <p rend="justify">—  Poate că se tem anume, îşi dădu părerea Peşcan, un alt tovarăş de-al lui Pandele, mai mărunţel decât ceilalţi, dar mai vânos şi negricios la faţă.</p>
                  <p rend="justify">—  Şi chiar dacă am izbuti, rosti domol moş Vasco, cu cine să duci corabia pe valurile mării? Se zice că ar fi un blestem al apei pentru nepricepuţii care s-ar apuca să înfrunte valurile, încât va să rătăcească veşnic în căutarea unui ţărm.</p>
                  <p rend="justify">Spusele încărunţitului bulgar îi dădură de gândit lui Pandele, şi mai că nici n-ar fi avut altă dorinţă decât să zărească vreo corabie cât de mică la malul mării, unde se isprăvea valea lor cea afurisită. Mai ales că nici îndemnurile la zaveră n-au prins, cei cu mai multă minte povăţuindu-i pe ceilalţi să mai aştepte, căci asta era viaţa robului, o veşnică nădejde de scăpare.</p>
                  <p rend="justify">Trecuse destulă vreme de acele vorbe, dar într-o noapte, înaintea trâmbiţatului cocoşilor de miezul nopţii, Stăcănuş îl zgâlţâi uşor pe Pandele:</p>
                  <p rend="justify">—  Vezi şi tu ce văd şi eu?</p>
                  <p rend="justify">Acesta îşi frecă ochii şi mai că nu-i venea a crede.</p>
                  <p rend="justify">—  O corabie! îngăimă el şi-i dădu un ghiont lui Mogea. Trezeşte-i pe toţi, uşurel!</p>
                  <p rend="justify">—  Ce-o căuta aici? se miră Stăcănuş. Să nu fie vreo nălucire…</p>
                  <p rend="justify">—  Nu-i cu putinţă, răspunse Pandele. Voi nu vedeţi lumina de pe punte? Şi nu seamănă cu cele de cară piatră.</p>
                  <p rend="justify">—  Pare a fi o bârcia, după cum îi spun turcii, şopti moş Vasco târându-se lângă ei. Dacă aveţi de gând să fugiţi, are să vă fie cam greu, că nu-i prea mare.</p>
                  <p rend="justify">—  Cam câţi am încăpea? întrebă Pandele.</p>
                  <p rend="justify">—  Vreo douăzeci, dacă îi aruncaţi în apă pe marinari.</p>
                  <p rend="justify">—  Dar noi nu suntem decât zece, aşa că-i bine!</p>
                  <p rend="justify">—  De mine să nu ţineţi seama. Nu fac decât să vă încurc. Şi nici pe alţii n-ar fi bine să-i mai trageţi după voi.</p>
                  <p rend="justify">—  N-avem încotro, moşule, se băgă în vorbă Stoilă, de parcă ar şi fi hotărât plecarea. Toţi suntem legaţi la un loc, aşa că vrei, nu vrei…</p>
                  <p rend="justify">—  Are dreptate, încuviinţă Pandele. Ne vom furişa, toţi cei de pe lanţul nostru, către paznicul care sforăie colo, dar luaţi-vă ciocanele.</p>
                  <p rend="justify">— Cam grele! bombăni Laiu.</p>
                  <p rend="justify">—  Aşa cum sunt, ne vor ajuta! Cu mâinile goale nu facem nimic.</p>
                  <p rend="justify">—  Dar cum să ajungem acolo? se nedumeri Bandi, care vorbea chiar bine româneşte, ca şi moş Vasco.</p>
                  <p rend="justify">—  Ascultaţi cu băgare de seamă! le zise Pandele. N-avem vreme de pierdut şi altă dată nu se ştie când ni se va mai arăta norocul de acuma. Ne strecurăm laolaltă, dar numai pe burtă şi cu tăcerea mutului. Gâtuim străjerul şi ne dăm drumul în jos pe coasta de colo! arătă el coama unei coline ce părea că alunecă drept în mare.</p>
                  <p rend="justify">—  Şi dacă ne-am lăsa de-a dreptul prin râpă? întrebă Laiu.</p>
                  <p rend="justify">—  S-ar rostogoli pietrele şi ne-ar da de gol. E mai departe, însă nu aşa de primejdios. Haideţi! porunci Pandele. Sunteţi gata?</p>
                  <p rend="justify">—  Tare mă tem că am să vă încurc!…  se tângui Vasco. Iacă, striviţi-mi mâinile şi picioarele şi scoateţi-mă din lanţ, apoi vă vedeţi de drum.</p>
                  <p rend="justify">—  Nu mai vorbi în dodii, moşule! se supără Stoilă, ortacul cel mai apropiat de legătură. Să ştiu de bine că te car în spinare şi tot ajungem împreună acasă la dumneata, la Orehovo.</p>
                  <p rend="justify">Ar fi vrut bătrânul să-i spună că nu mai avea pe nimeni acolo, dar acum nu mai era vreme de taclale, aşa că se urni şi el cu ceilalţi, silindu-se să nu-i zornăie fierăria care-l cetluia.</p>
                  <p rend="justify">Cu sufletul la gură se târâră, julindu-şi coatele şi genunchii şi pieptul, dar cui îi mai păsa de câteva zdrelituri? Se opreau la cel mai mic zgomot şi li se părea că trece o veşnicie până când izbuteau să mai facă vreo doi paşi. Când şi când zornăia câte un lanţ, care poate nici nu era de la ei, ci de la vreun adormit ce se răsucea în somn, dar ei se opreau încremeniţi de spaimă.</p>
                  <p rend="justify">Cu spinarea proptită de un stei, paznicul sforăia fără grijă, luându-se la întrecere cu trudiţii robi, aşa că n-a fost prea greu ca Pandele să-i înfăşoare lanţul mâinilor împrejurul grumazului, în vreme ce Chirilă îi astupa gura. Nici nu s-a auzit mare lucru, doar lor li s-a părut, căci le vâjâiau urechile de atâta încordare. Se lăsară apoi cu toţii pe spate, parcă spre a se odihni după o zi de muncă, răsuflând uşuraţi. Unii se şi vedeau slobozi, dar mai aveau încă de străbătut o cale anevoioasă.</p>
                  <p rend="justify">O  dată trecuţi de paznic se săltau acum pe vine, ca să poată fugi mai repede. Nu se temeau de ceilalţi robi care i-ar fi putut vedea, fiindcă nicicând nu s-a întâmplat ca vreunul să-şi dea în vileag tovarăşul de nenorocire ce se încumeta să-şi recapete libertatea cu preţul vieţii.</p>
                  <p rend="justify">— Eu nu mai pot! gemu Vasco.</p>
                  <p rend="justify">—  Hai că nu mai avem mult, îl îndemnă Mogea. Jos în vale te ducem în spinare, dar acuma trebuie să ne dăm drumul cu toţii deodată.</p>
                  <p rend="justify">Totuşi, Chirilă şi Laiu făcură un „scăunel” cu mâinile şi astfel izbutiră să mai înainteze câţiva paşi.</p>
                  <p rend="justify">—  Răsare luna! murmură Peşcan arătând deasupra mării geană de lumină.</p>
                  <p rend="justify">—  Afurisita! sudui Pandele. De ea n-aveam nevoie… Doamne, mai ţine-o încă un ceas!</p>
                  <p rend="justify">Degeaba însă, că razele ei argintară curând întreaga fire, parcă anume spre a le face necaz. Undeva se auzi desluşit cântatul cocoşilor, semn că era miezul nopţii, dar pe corabie se vedeau umbre ce parcă n-aveau somn. În cele din urmă ajunseră la malul mării, dar nu cutezau să se desprindă din umbra dealului ca să nu fie văzuţi de marinari.</p>
                  <p rend="justify">—  Ce dracu or avea de nu se mai culcă, zise înciudat Pandele. Of, şi luna asta…</p>
                  <p rend="justify">—  Poate că-i norocul nostru, se băgă în vorbă Gâdel, care tăcuse până atunci. Cum aşa ne-a fost scris, n-avem decât să încercăm să ne spargem zalele la lumina ei. Vom nimeri mai bine!</p>
                  <p rend="justify">—  Ai dreptate! încuviinţă Pandele. Mugetul mării are să ne acopere, dar va trebui să izbim toţi deodată. Apucaţi ciocanele şi pregătiţi-vă. Gata?</p>
                  <p rend="justify">— Da! răspunseră într-un glas.</p>
                  <p rend="justify">— Atunci, doamne-ajută! Trage!</p>
                  <p rend="justify">Încordându-se cu toată puterea ce le mai rămăsese, icniră scurt şi numai o singură pocnitură se auzi în noapte, dar putea fi luată şi ca izbitură a vreunui val. Toţi îşi zdrobiseră zalele, în afară de moş Vasco.</p>
                  <p rend="justify">—  Pe mine lăsaţi-mă aici, că nu mai sunt bun de nimic! Ascultaţi-mă, fraţilor, şi nu vă pierdeţi vremea cu mine…</p>
                  <p rend="justify">—  Nici gând, moş Vasco, se împotrivi Stoilă, care-l îndrăgise fiindcă aşa ţinea el minte că arătase odinioară şi taică-său. Stai cuminte în genunchi şi dă capul pe spate, că dacă mai izbesc eu o dată se desferecă. Nu mişca!</p>
                  <p rend="justify">Ridică ciocanul cel greu şi opintindu-se lovi cu sete, însă… în capul bătrânului, care şi-l împinse anume sub lovitură. Creierii i se împrăştiară împrejur şi nimic nu se mai înţelegea din ce fusese până mai înainte îndrăgitul bătrân.</p>
                  <p rend="justify">—  Ce-ai făcut, moşule? se repezi nefericitul Stoilă îmbrăţişând trupul costeliv care încă mai era cald. Eu n-am vrut…</p>
                  <p rend="justify">—  Se-nţelege că nu! întinse mâna după el Peşcan. Văzurăm cu toţii cum s-a întâmplat. Cine să se fi gândit ce avea să facă?</p>
                  <p rend="justify">— Dar eu, cu mâna mea l-am ucis! De ce tocmai eu? se căina Stoilă.</p>
                  <p rend="justify">—  Fiindcă i-ai fost cel mai drag! spuse şi Pandele, căutând să-l liniştească. Din păcate trebuie lăsat aici, cu lanţurile pe el, că de îngropat nici gând, iar să-l cărăm cu noi ar fi peste poate.</p>
                  <p rend="justify">Văzând că nici prima şi nici lovitura lui Stoilă nu deşteptară pe nimeni, se hotărâră să-şi sfărâme şi lanţurile de la picioare, rămânând numai cu cele de la mâini, care erau mai lungi, spre a putea sparge piatra. Şi de astă-dată le surâse norocul sub blândele raze ale lunii, căci izbutiră să scape de încă un lanţ şi nimic nu părea să le mai stea în cale.</p>
                  <p rend="justify">Dar o dată ajunşi în dreptul corăbiei băgară de seamă că aceasta era proptită printre stânci şi astfel nu le-ar mai folosi la fugă, câtă vreme era înţepenită. Rămaseră cu ochii pironiţi asupra blestematei corăbii care-i amăgise, căci neîndoielnic moartea avea să-i aştepte o dată cu primele raze ale soarelui de dimineaţă.</p>
                  <p rend="justify">—  Hei! Voi, de colo! auziră deodată o voce de pe vas. La ce naiba aţi întârziat atâta? Veniţi printre stânci până la barca ce vi-o trimitem!</p>
                  <p rend="justify">Nu ştiau ce să facă…  Era limpede că marinarii se aşteptau la ajutoare de pe uscat şi că trimiseseră pe careva după ele, aşa că puteau sosi de la o clipă la alta. În cele din urmă însă Pandele se hotărî:</p>
                  <p rend="justify">—  Norocul nostru, băieţi! Ei singuri au să ne ducă, fiincă prin apă n-am fi putut înota cu fiarele pe noi. Ce-o mai fi, vom vedea, dar, oricum, e mai bine decât să ne întoarcem.</p>
                  <p rend="justify">—  Rămâneţi doi pe mal, ca să legaţi parâma aşa cum vă arată marinarul cu barca şi supravegheaţi-o să nu sară! se auzi iar vocea de pe corabie, care trebuia să fie a căpitanului, fără îndoială.</p>
                  <p rend="justify">Văzând barca se repeziră cu toţii şi, ca şi mai înainte, îl uciseră pe barcagiu, răsturnându-l în apă, dar Chirilă şi Peşcan rămaseră la vedere, după cum fusese porunca.</p>
                  <p rend="justify">—  Dacă vine careva, intraţi în apă şi aşteptaţi pitiţi pe după stânci, până vine iar barca, dacă nu, faceţi ce vi se porunceşte, căci trebuie să-i despotmolim.</p>
                  <p rend="justify">Când îşi zornăiră lanţurile urcând pe punte nu se miră nimeni, căci nu se aşteptau să le fie trimişi alţii decât robii de la piatră!</p>
                  <p rend="justify">—  Câţi sunteţi? întrebă căpitanul.</p>
                  <p rend="justify">— Nouă! răspunse Pândele scurt.</p>
                  <p rend="justify">— Paznicul unde vă este?</p>
                  <p rend="justify">— A rămas cu cei doi, pe mal. De ei s-a temut, nu de noi.</p>
                  <p rend="justify">—  Dar Selim unde-i? mai întrebă căpitanul şi Pandele bănui că era vorba de barcagiul trimis după ei.</p>
                  <p rend="justify">—  A rămas să-şi facă nevoile, că-l trecea burta…</p>
                  <p rend="justify">—  Prostul! Va trebui să ne muncim noi mai mult în vreme ce acolo nu era nevoie de el. Atunci ascultă tu, care pari mai dezgheţat ca ceilalţi, ce aveţi de făcut: marinarii au să tragă de parâmele velelor, iar voi de otgonul acesta gros, care, răsucindu-se pe după stâncă, ne va duce spre apă. La porunca mea, să vă opintiţi cu nădejde! Şi de cum vom pluti lopătarii au să vâslească, iar voi puteţi merge să vă culcaţi.</p>
                  <p rend="justify">Pandele chibzui că fără marinari n-ar fi putut străbate atâta întindere de apă, aşa că hotărî să-i cruţe, dar să-i silească a-i face pe voie. Mai întâi însă trebuiau lăsaţi în pace să pună vasul pe linia de plutire şi pe urmă aveau să le sară în gât, ceea ce le spuse şi tovarăşilor lui, aşa că-şi înzeciră puterile cu toţii şi izbutiră să se desprindă.</p>
                  <p rend="justify">Fiind cu toţii osteniţi, se trântiră de-a dreptul pe punte, şi robi şi marinari. Atunci Pandele vorbi pe româneşte, ca şi cum ar fi povestit ceva:</p>
                  <p rend="justify">—  Fraţilor, ne repezim pe ei, care cum ne vin la îndemână, dar unul să nu ne scape. Bandi, tu te duci la vătaf şi-l pocneşti în cap, după care le dai drumul vâslaşilor să ne sară în ajutor. Gata! Pe ei!</p>
                  <p rend="justify">Stoilă şi Cheană puseră mâna pe căpitan şi-i răsuciră lanţul împrejurul grumazului, cum se învăţaseră să facă.</p>
                  <p rend="justify">—  Aţi înebunit? horcăi acesta. Pe toţi vă…</p>
                  <p rend="justify">Dar nu izbuti să-şi termine ameninţarea, că strânsoarea îi luă răsuflarea şi se prăbuşi la picioarele celor doi. În răstimp, Bandi doborî vătaful şi spuse vâslaşilor:</p>
                  <p rend="justify">—  Dacă vreţi să fiţi slobozi, trebuie să ne daţi o mână de ajutor să ducem corabia de partea cealaltă a mării.</p>
                  <p rend="justify">Scoase apoi cheia de la brâul vătafului doborât şi dădu drumul la unul, care urma să facă acelaşi lucru şi cu ceilalţi</p>
                  <p rend="justify">—  Veţi vâsli mai liberi ca niciodată, dar acuma o faceţi şi pentru voi!</p>
                  <p rend="justify">—  Aşa vom face! strigară cu toţii ca la o comandă, în vreme ce lacrimi de fericire şiroiau din ochii nenorociţilor care nu văzuseră lumina zilei de ani de zile, încât nu le venea a crede că suferinţele se vor sfârşi.</p>
                  <p rend="justify">Pe punte nu se împotrivea nimeni poruncilor lui Pandele, care făcu semn lui Chirilă şi Peşcan să vină cu barca înapoi, iar marinarii fură aduşi cu toţii la un loc cu căpitanul. Li se luară cuţitele şi tot ce-ar mai fi putut sluji ca armă, după care Pandele îi zise căpitanului:</p>
                  <p rend="justify">—  Efendi, socot că-ţi dai seama că nu mai putem da înapoi, fiindcă ne-ar aştepta spânzurătoarea, sau robia, care-i şi mai rea. Dacă vă învoiţi să ne scoateţi la gurile Dunării, nu vă pricinuim nici un rău, de nu, ne-om descurca şi fără vai. Alege!</p>
                  <p rend="justify">—  Măi oameni, răspunse căpitanul. Mâine, la lumina zilei, au să vadă că aţi fugit şi pe dată ne vor urmări, iar dacă eu vă fac pe plac am să atârn pe catargul de colo. Pe mare n-aveţi cum pleca, numai dacă aţi merge de-a dreptul prin mijlocul ei, şi asta n-am făcut-o niciodată…</p>
                  <p rend="justify">—  Nu-i nimic! Încercăm acum! îl opri Pandele. Cu atât mai mult, urmăritorii noştri nu-şi vor închipui că am apucat pe calea asta.</p>
                  <p rend="justify">—  Dar nu-i cu putinţă! se împotrivi căpitanul. N-avem apă şi hrană îndeajuns pentru toţi.</p>
                  <p rend="justify">—  Ne mulţumim cu puţin, şi aşa veţi face şi voi. Căpitanul începu să boscorodească văzând că n-o scotea la capăt, apoi îşi aduse aminte de altceva:</p>
                  <p rend="justify">—  Pe urmă, eu am marfă de marchitănie, pe care trebuie s-o duc la Islâmbol. Cine mă despăgubeşte? Şi să mai ştiţi că vasul meu nu pluteşte decât pe lângă maluri, şi nici gând să înfrunte marea în piept. Am pieri cu toţii!</p>
                  <p rend="justify">—  Efendi, noi n-avem de ales şi nici timp de taclale! i-o tăie Pandele. Ţi-am spus ce avem de gând şi dacă te învoieşti spune, iar altfel noi tot încercăm să străbatem marea, că oricum pierim. Plată nu-ţi vom da decât viaţa voastră, şi cred că o socotiţi de mare preţ, aşa că nu-i de lepădat.</p>
                  <p rend="justify">Văzând că altminteri nu se putea, căpitanul se învoi şi porunci marinarilor să întindă pânzele, apucând-o spre larg. Totodată şi vâslaşii porniră, în cântece de bucurie şi cu atâta strădanie, cum nu mai pomenise stăpânul corăbiei până atunci, zburau, nu alta, şi zorii îi găsiră în plină mare, având deasupra capului cerul senin al verii.</p>
                  <p rend="justify">Fugarii nu închiseră un ochi toată noaptea, dar cu toate că erau frânţi nu se lăsară până nu-şi piliră lanţurile, uşurându-şi mişcările cum nu-şi închipuiau ei că ar fi putut s-o mai facă vreodată. Zdrenţele ce le acopereau trupul fură aruncate şi îşi încropiră veşminte uşoare şi curate din rufele marinarilor şi din pânze mai vechi, fudulindu-se care mai de care cu noua îmbrăcăminte. Cât pe ce să dea iama şi în sărăcăcioasa cămară a corăbiei, dar la porunca lui Pandele se înfruptară cu mare cumpătare, împărţind totul cu vâslaşii şi cu marinaiii, care nu se arătară prea mulţumiţi.</p>
                  <p rend="justify">Din când în când se ivea câte un lopătar, şi frecându-şi ochii la întâlnirea cu razele soarelui, se uita uimit pe întinderea apelor, nevenindu-i a crede că nu mai era legat în lanţuri. Unul dintre ei, genovezul Alfredo le spuse că fusese cândva cârmaci, şi pe dată fu ţinut pe punte ca să-şi facă vechea meserie. Mai căutară şi alţii, dar niciunul nu se pricepea decât să vâslească. Ar fi vrut să-i înlocuiască pe foştii stăpâni, căci de multe ori îi prindeau şuşotind între ei, ori schimbând ochiade cu căpitanul. Ziua se scursese pe nesimţite şi nimic nu s-a întâmplat până când Alfredo veni să-i spună lui Pandele:</p>
                  <p rend="justify">—  Eu am crezut că vreţi să mergem spre miazănoapte şi puţin spre asfinţit, ca să intrăm pe Dunăre…</p>
                  <p rend="justify">—  Chiar aşa!</p>
                  <p rend="justify">—  Ei, nu tocmai! După câte îmi mai aduc eu aminte, când stai cu faţa spre pol soarele trebuie să apună în stânga ta şi nu în dreapta, ca acum.</p>
                  <p rend="justify">— Asta înseamnă că…</p>
                  <p rend="justify">— Ne întoarcem!</p>
                  <p rend="justify">—  Câinele! răbufni Pandele şi începu să înjure în fel şi chip.</p>
                  <p rend="justify">Se duse de-a dreptul la căpitan şi apucându-i beregata îl zgâlţâi ca pe o frunză.</p>
                  <p rend="justify">—  Ai vrut să ne amăgeşti, ticălosule! Ei bine, te vom spânzura pe dată. Porunceşte întoarcerea!</p>
                  <p rend="justify">—  Eşti nebun? Cine ţi-a spus bazaconia asta? căută căpitanul să se împotrivească.</p>
                  <p rend="justify">—  Eu, efendi! se băgă Alfredo, care îl însoţise pe Pandele.</p>
                  <p rend="justify">— Un rob mincinos! Un…</p>
                  <p rend="justify">—  Uşurel, efendi, că şi eu sunt rob! îl opri Pandele. Şi răspunde-mi dacă vrei sau nu să ne faci voia, ca să ştim!</p>
                  <p rend="justify">—  Acesta-i drumul! se încăpăţână căpitanul.</p>
                  <p rend="justify">—  Tu ai vrut-o! spumegă Pandele şi rotind ciocanul îi zdrobi ţeasta, în văzul tuturor.</p>
                  <p rend="justify">Se întoarse apoi către marinarii încremeniţi de spaimă şi îi întrebă răstit:</p>
                  <p rend="justify">—  Mai doreşte cineva o soartă asemănătoare? Alfredo, de acuma tu eşti căpitanul! Porunceşte ce-i de făcut şi dacă îndrăzneşte careva să crâcnească, arată-mi-l!</p>
                  <p rend="justify">Omul se împotrivi spunând că el nu fusese decât un cârmaci şi că prea bine nu se va descurca, însă Pandele o ţinu una şi bună că mai bine un căpitan prost şi cinstit decât unul bun, dar vânzător. Atunci genovezul porunci cum să se facă veghe de către robi şi vâslaşi, care erau şi ei doisprezece, fără să folosească marinarii, şi rândui pază la apă şi hrană, împărţind-o cu multă străşnicie.</p>
                  <p rend="justify">În noaptea următoare, când îi prinseră la chelar pe doi marinari încercând să spargă un butoi cu apă, pe dată îi aruncară în valuri, fără să fi poruncit careva anume. Asta însă îl cam supără pe Pandele, care n-ar fi vrut să-i nimicească pe toţi oamenii de meserie, căci nu uita zicala că marea îşi bate joc de oamenii nepricepuţi şi-i duce la pierzanie, sau cam aşa ceva, cum auzise de la răposatul moş Vasco. Totuşi închise ochii când Stăcănuş scoase maţele altui marinar, care se împotrivise poruncilor lui Alfredo. Nu mai rămăseseră decât patru dintre ei, dar aceştia păreau a fi ascultători, căci îşi dădură seama că nu se puteau pune cu noii stăpâni ai corăbiei.</p>
                  <p rend="justify">Pe neaşteptate în ziua următoare cerul se înnoura şi către amiază se porni o furtună, de credeai că biata coajă de nucă în care călătoreau avea să fie înghiţită, dacă nu sfărâmată de valuri.</p>
                  <p rend="justify">—  Strângeţi pânzele! strigă din răsputeri Alfredo.</p>
                  <p rend="justify">Dar cum locul marinarilor morţi fusese luat de foşti vâslaşi ori robi, treaba nu mergea cum trebuie. Cheană se căznea să ţină cârma aşa cum i se arătase, dar striga întruna să-i mai vină şi altul în ajutor, că nu mai era în stare.</p>
                  <p rend="justify">—  De ce le strângeţi? se răsti Pandele la Mogea, care se trudea şi el alături de ceilalţi, mai aproape de punte.</p>
                  <p rend="justify">—  Aşa-i porunca! răspunse acesta.</p>
                  <p rend="justify">— Cine a dat-o?</p>
                  <p rend="justify">— Alfredo.</p>
                  <p rend="justify">Pandele se repezi la noul căpitan şi-l luă din scurt:</p>
                  <p rend="justify">— De ce să nu lăsăm vântul să ne împingă mai repede?</p>
                  <p rend="justify">—  Fiindcă ne răstoarnă vijelia. Iacă, începe şi ploaia, şi dacă nu le adunăm ne ducem peste cap…</p>
                  <p rend="justify">O  răpăială asurzitoare se abătu asupra lor, udându-le şi puţinele haine care le acopereau goliciunea, dar numai după ce cârma îl mătură pe Cheană, aruncându-l în apa înspumată. Pandele se înmuie şi încuviinţă împlinirea poruncii genovezului. Era însă prea târziu ca să mai poată fi scos Cheană, care de fapt nici nu se mai vedea din învolburatele valuri, iar corabia nu mai voia să asculte de nimeni. Stoilă şi Peşcan luară locul nefericitului, dar, urmând povaţa lui Alfredo, se legară cu funii chiar de cârmă.</p>
                  <p rend="justify">Nemaifiind nevoie de vâslit, lopătarii se urcară pe punte vrând să dea o mână de ajutor, însă, cum nu prea erau pricepuţi, opt dintre ei se perdură în vijelia mării. Un val uriaş smulse încă doi marinari ce se căzneau să lege velele. În afară de Alfredo, cei doi cârmaci şi marinarii rămaşi în viaţă, cu toţii se speteau să scoată apa cu găleţile şi oalele ce le găsiseră, căci se aduna îngrijorător de multă, iar stihia nu părea a se potoli. Şubreda bârcia scârţâia din toate încheieturile şi părea că se va desface de la o clipă la alta, ba chiar au crezut că totul se sfârşise când s-a rupt catargul, căzând peste Mogea şi alţi doi vâslaşi. Nu mai rămăsese astfel, în afara lui Alfredo, decât un singur lopătar, iar dacă ar mai fi avut nevoie vreodată de lopeţi, cu greu ar fi făcut faţă.</p>
                  <p rend="justify">—  Blestemul mării asupra celor nepricepuţi!…  bodogăni Stăcănuş.</p>
                  <p rend="justify">—  S-o blestemăm şi noi, mama ei de târfă! sudui Pandele. O supunem noi până la urmă, nu vă temeţi, fraţilor!</p>
                  <p rend="justify">Poate că şi din pricina ameninţărilor lui Pandele, dar mai curând fiind că se isprăvise tăria vântului, marea se potoli, după trei zile în care se răscolise cum arareori o făcea, mărturiseau marinarii. Un soare arzător le uscă iute şi hainele şi velele, însă din păcate nici o boare nu mai sufla, încât pânzele atârnau ca nişte aripi lovite şi neputincioase.</p>
                  <p rend="justify">Totuşi chinurile lor abia acum aveau să-nceapă, fiindcă se găseau undeva prin mijlocul mării şi fără putinţă de a vâsli, cu toată bunăvoinţa robilor. Ba chiar şi cei patru marinari prinseră lopeţile, dar mergeau cam în neştire. Rareori apăreau păsări, care ar fi trebuit să le arate drumul către un ţărm după cum le spunea Alfredo, însă acestea zburau aşa de repede încât se pierdeau curând în zare, şi nici urmă de pământ.</p>
                  <p rend="justify">Uitaseră de câte zile au plecat, dar pentru robi scurgerea vremii nu însemna mai nimic, aşa că nu-i ţineau socoteala. Din păcate însă hrana se dovedi a fi pe sfârşite, iar apa numai atâta cât să le mai înmoaie buzele arse de sete. Pe deasupra, suliţele ucigătoare ale soarelui, care pârjolea totul în calea lui.</p>
                  <p rend="justify">—  Atâta ne-a fost! mormăi într-o zi Bandi, arătându-şi palmele numai carne-vie din pricina vâslelor. La spartul pietrei barem aveam apa aia împuţită, şi ciocanul părea mai blând ca lopata…</p>
                  <p rend="justify">—  Nu cumva jinduieşti după ele? zâmbi amar Chirilă. De apă te plângi, când ai în jurul tău atâta?</p>
                  <p rend="justify">—  Să încercăm a prinde peşte! zise un marinar, aducând câteva undiţe. Îi mâncăm cruzi şi ne mai taie setea.</p>
                  <p rend="justify">Dar momeala n-a fost pe placul niciunei înnotătoare, că nici n-o atinseră, fiind putrezită, în schimb un amărât de pescăruş lihnit se înfruptă din ea şi pe dată fu hăcuit, însetaţii bătându-se pentru sângele lui. În schimb carnea aţoasă nu putea fi nici mestecată, darmite înghiţită, ba nici peştii nu se atinseră de ea, când o agăţară în cârlige.</p>
                  <p rend="justify">Foamea ca foamea, dar setea nu le mai dădea pace, sleindui de ultimele puteri, umflându-le buzele şi încleindu-le gura. Bandi şi cel de pe urmă vâslaş sorbiră cu nesaţ apa cea limpede scoasă cu o găleată din mare, dar în scurtă vreme începură a se tăvăli ţinându-se cu mâinile de burtă şi vărsându-şi maţele din ei. Abia către miezul nopţii muriră unul după altul, fiind învăţătură pentru cei care ar mai fi vrut să facă la fel.</p>
                  <p rend="justify">În cea de-a şaptea zi de cumplită arşiţă, Gâdel îşi chemă tovarăşii arătându-le în zare o barcă ce se părea a le veni în ajutor. Cu toţii începură a flutura din cămăşi şi năframe, dar Alfredo îi trezi din închipuire:</p>
                  <p rend="justify">—  Este barca noastră, pe care au furat-o cei patru marinari ce n-au să se mai întoarcă niciodată, aşa că nu vă mai trudiţi degeaba şi mai cu seamă nu vă bucuraţi, căci au luat cu ei şi ultimul strop de apă şi puţintica mâncare ce o mai aveam. Căutaţi!</p>
                  <p rend="justify">După ce se încredinţară, împleticindu-se, de spusele genovezului, cu toate că abia vorbeau din pricina uscăciunii, suduieli şi blesteme nemaiauzite le ieşiră din gură.</p>
                  <p rend="justify">Către seară fu aruncat în apă, fără nici o rugăciune, căci de mult le uitaseră, Peşcan, în vreme ce Stoilă zăcea la umbra unui cufăr, abia deschizând ochii. Lăsaseră cârma la voia întâmplării, căci nu mai aveau putere nici s-o ţină, dar nici nu le-ar mai fi folosit.</p>
                  <p rend="justify">— Dacă am da peste a corabie… bâigui Gâdel.</p>
                  <p rend="justify">—  Ne-ar spânzura pe toţi! îi răspunse Pandele, care se ţinea cel mai tare până acum, cu toate că era şi el umflat la faţă, încât nici pe departe nu mai semăna cu cel de mai înainte.</p>
                  <p rend="justify">Noaptea întindeau tot felul de pânzeturi, curate sau murdare, ca să adune puţina rouă pe care apoi o lingeau, dar mai mult se amăgeau. Numai spre asfinţit şi la răsăritul soarelui îşi mai făceau câte o cruce ca să-şi dea seama dacă mergeau pe drumul cel bun şi nu o dată au fost nevoiţi cu toţii să se opintească asupra cârmei, ca să întoarcă vasul pe calea dorită.</p>
                  <p rend="justify">—  Pământ, fraţilor! răcni într-o dimineaţă Chirilă cu voce stinsă, arătând spre geana de lumină a răsăritului. Case, biserici, oameni, voi nu vedeţi? Ne ciocnim de mal! Uitaţi-vă câte fântini…</p>
                  <p rend="justify">Şi sub privirile nepăsătoare ale celorlalţi sări în valuri, fără a mai ieşi deasupra. De fapt nici n-ar mai fi avut pentru ce, că nimeni nu se mai putea mişca pe punte. Leşurile lui Stoilă şi Gâdel putrezeau unde le prinsese aripa morţii, iar singurii care mai erau în viaţă, Pandele şi Alfredo, nici măcar nu-şi mai dădeau seama că şi ei îi vor urma degrabă.</p>
                  <p rend="justify">Stăteau unul lângă altul şi genovezul părea că ascultă cu urechile ciulite şoaptele de vis ale tovarăşului său:</p>
                  <p rend="justify">—  Curând intrăm pe Dunăre. Nu ştii tu, măi Alfredo, cât de frumoasă este împărăţia apelor noastre! Avem o ţară cum nu-i alta pe lume, raiul pe pământ. Şi toţi suntem laolaltă…  noi românii… şi domnitorul…</p>
                  <p rend="justify">De fapt numai buzele i se mişcară o vreme, lăsând să iasă către lumina soarelui cele din urmă fărâme de gânduri din mintea lui înfierbântată cuprinsă acum de întunericul veşniciei. Celălalt se izbăvise de mult!</p>
                  <p rend="justify">Apoi corabia fără catarg trecu pe lângă Insula Şerpilor şi se pierdu pe drumul ei către mijlocul mării, de unde se ivise.</p>
               </div>
               <div type="div3">
                  <head>O  ÎNVĂŢĂTURĂ DE MINTE.</head>
                  <p rend="justify">PĂŢANIA DE LA TEIUŞ nu-i mai ieşea din cap ciunganului Florea Nicoară şi tare ar mai fi vrut să se lase de cătănie, căci altcum visase el slujba domniei şi altfel era. Nu vedea ce folos aduce el ţării numai ducând răvaşe şi făcând muştru. Toată primăvara a fost abătut, căci auzind păsărelele din lunca Murăşului îl apuca un dor nebun de satul lui şi mai că nu-i venea să se întoarcă în cetate. De mai multe ori a vrut să-şi spună oful domnului căpitan Ovary, însă n-a cutezat. În schimb le împuiase capul prietenilor lui, Tănase şi Laszlo, iar aceştia râdeau de el şi-i răspundeau că aşa-i în vremea florilor, dar o dată cu dogoarea verii avea să-i treacă. Dar uite că acuma erau în luna lui cuptor şi nici gând de aşa ceva, încât îl cuprinse scârba faţă de veşmintele ostăşeşti şi se simţea bine numai când mergeau la scăldat şi se putea descotorosi de ele.</p>
                  <p rend="justify">Totuşi, avu îndrăzneala ca într-una din zile să-i spună căpitanului, când acesta se tolănise lângă el la soare:</p>
                  <p rend="justify">—  Eu m-am tot socotit, şi gândesc că slujba domniei nu-i de mine. Locul meu e acasă, în sat, între ai mei, şi chiar m-oi duce acolo de unde am venit.</p>
                  <p rend="justify">Căpitanul îl privi zâmbind, când îi răspunse:</p>
                  <p rend="justify">—  Cred că te-a bătut cam prea tare soarele în cap, măi Floreo, şi ţi-a topit mintea. Cum îţi închipui tu că poţi să pleci de la oaste aşa, după cum îţi vine pofta? Am aflat eu câte ceva, nu-i vorbă, dar n-am dat crezare până acum, însă văd că au avut dreptate…</p>
                  <p rend="justify">— Cine?!</p>
                  <p rend="justify">— Prietenii tăi.</p>
                  <p rend="justify">—  Aşadar, m-au vândut?</p>
                  <p rend="justify">—  Asta nu se cheamă vânzare, iar eu am tot aşteptat să-mi spui şi mie, ca să te lămuresc pentru totdeauna.</p>
                  <p rend="justify">— Am făcut-o acum.</p>
                  <p rend="justify">—  Atunci, încă-i bine, până n-o fi prea târziu! Scoate-ţi gărgăunii din cap şi ascultă-mi povaţa.</p>
                  <p rend="justify">— Dar eu m-am săturat! se înciuda ciunganul.</p>
                  <p rend="justify">— Se poate, dar de plecat n-ai cum.</p>
                  <p rend="justify">— Niciodată?</p>
                  <p rend="justify">—  Ba, poate la bătrâneţe, dacă apuci…</p>
                  <p rend="justify">Văzându-l că-i venea aproape să plângă, Ovary căută să-l mângâie. Ţinea mult la flăcăul pe care îl făcuse cătană şi-i părea rău că făgăduielile de atunci nu se împliniseră până azi. Pricina era moartea prinţului şi noua stăpânire a văduvei sale, care adusese mare lâncezeală printre oşteni. Nimic nu mai făceau pe căldura de cuptor a verii, iar cum aveau câmpul de muştru în lunca Mureşului, nu era zi să nu se scalde, cu îngăduinţa însuşi a căpitanului. Toţi oştenii erau astfel mulţumiţi, numai Florea Nicoară se sclifosea că vrea acasă…</p>
                  <p rend="justify">—  Şi dacă eu am să plec, totuşi? nu se lăsă ciunganul.</p>
                  <p rend="justify">—  Am să fiu silit să te caut, să te aduc înapoi legat şi de s-o întâmpla să avem plumbi de prisos poate capăt îngăduinţa să te împuşcăm. Singurul bine ce ţi-l pot face, că altminteri în ştreang ajungi.</p>
                  <p rend="justify">— Numai pentru atâta? Nu cred!</p>
                  <p rend="justify">—  Fuga de sub arme se pedepseşte cu asprime, că dacă n-ar fi aşa, mai bine de jumătate dintre oşteni ar da bir cu fugiţii. Dar uite, ca să-ţi mai treacă de urât, am să te învoiesc să te duci acasă vreo săptămână şi nădăjduiesc să vii înapoi cu capul mai limpede! îi zise Ovary săltându-se ca să se îmbrace. Din păcate nu şi-a putut ţine făgăduiala, căci s-a pomenit cu vreo doi grofi trimişi anume să cerceteze din nou întâmplarea de la Teiuş, ba îl mai purtară şi după ei pe la Bălgrad.</p>
                  <p rend="justify">În răstimp Florea îşi pierdu răbdarea şi, cum tot nu mai avea de gând să mai dea ochii cu căpitanul, se hotărî să fugă. Nu mai spuse nici tovarăşilor lui, ci, lăsându-şi hainele de cătană pe mal, se strecură numai în cămaşă şi izmene, desculţ şi cu capul gol, pe sub lăstărişul de pe mal. Apucă în susul apei şi când se înseră ajunse la Cistei, apoi la adăpostul întunericului străbătu până la Ciunga. Când de-abia se lăsase liniştea peste sat, sări gardul în bătătura lor, fără ca să-l latre vreun câine, şi bătu uşurel în uşă.</p>
                  <p rend="justify">— Care-i acolo? se auzi vocea bătrânului.</p>
                  <p rend="justify">— Eu! Florea!</p>
                  <p rend="justify">— Ai venit?</p>
                  <p rend="justify">— Îhî!</p>
                  <p rend="justify">Ieşi fără să aprindă vreo feştilă, fiindcă de câteva nopţi luna îi blagoslovea cu razele ei de lumină.</p>
                  <p rend="justify">—  Da’ ce-i cu tine aşa despuiat?! se cruci tatăl. Nu cumva lotrii…</p>
                  <p rend="justify">— Nu! Am fugit de la oaste.</p>
                  <p rend="justify">—  Cum aşa?</p>
                  <p rend="justify">—  Lasă că voi povesti eu, numai să fie şi tetea Amosie de faţă.</p>
                  <p rend="justify">—  Apăi, frate-tău îi plecat cu căruţa pe la mocani, la munte, că ne trebuie ceva scândură la poiată. Ar cam trebui să se întoarcă mâine, ori poimâine. Dar hai în casă! Ai mâncat?</p>
                  <p rend="justify">Florea dădu din cap că nu, şi intră după taică-său.</p>
                  <p rend="justify">După plecarea lui, Tănase a dat peste haine la malul apei şi, cum nu-i răspundea la chemare, se îngrijoră să nu i se fi întâmplat ceva. Mai veniră vreo doi, apoi alţii, şi cu toţii crezură că se va fi înecat.</p>
                  <p rend="justify">—  Să ştiţi că l-a dus apa la vale, zise unul.</p>
                  <p rend="justify">—  Dar ştia să înoate! se nedumeri Tănase.</p>
                  <p rend="justify">— L-o fi apucat vreun cârcel…</p>
                  <p rend="justify">— Ori l-a prins vreo rădăcină de la fund…</p>
                  <p rend="justify">—  Dacă nu l-a dus ştima apelor…</p>
                  <p rend="justify">Care mai de care îşi dădeau cu părerea, în vreme ce câţiva căutară pe la maluri, ba şi prin adâncuri, doar i-or da de urmă, dar degeaba.</p>
                  <p rend="justify">— S-a zis cu scăldatul! făcu unul cu părere de rău.</p>
                  <p rend="justify">—  Cam aşa! răspunseră mai mulţi.</p>
                  <p rend="justify">Îi strânseră veşmintele şi plecară cu toţii lipsiţi de voia-bună de altă dată, dar nici n-au mai ieşit la Murăş până nu s-a întors căpitanul.</p>
                  <p rend="justify">—  Şi ziceţi că l-aţi căutat peste tot? întrebă el gânditor.</p>
                  <p rend="justify">—  Am răscolit toată apa, până către Lorinţ.</p>
                  <p rend="justify">—  Hm! mormăi el, dar se vedea că nu era îngrijorat ori înduioşat de cele întâmplate. Atunci, ia să veniţi voi patru şi să-l aducem acasă…</p>
                  <p rend="justify">—  Merg şi eu! sări Laszlo.</p>
                  <p rend="justify">—  Ba tocmai tu şi Tănase nici să nu vă mai arătaţi la vedere până ce vă voi spune eu!</p>
                  <p rend="justify">—  Dar cu ce-am greşit? întrebă Tănase.</p>
                  <p rend="justify">— Nu-i vorba de asta, dar nu pot spune mai multe. Până în amiază, trebuie să ajungem la el acasă.</p>
                  <p rend="justify">—  Trăieşte?! se miră Laszlo.</p>
                  <p rend="justify">— Nădăjduiesc! răspunse Ovary, dar cu oarecare îngrijorare în glas.</p>
                  <p rend="justify">Văzând că două zile la rând nu fusese căutat, Florea se duse cu taică-său la cosit „în pârloage”. Amosie mai zăbovea, se vede că găsise lemn mai mult şi venea cu greutate. Isprăvind însă mai curând treaba, hotărâră să se întoarcă, să mai sape în grădina de pe deal. Vorbind ei de una, de alta, nici nu băgară de seamă că sub nucul din drumul Cisteiului erau legaţi cinci cai. Dar abia îşi lăsară coasele din mână că se şi pomeniră cu domnul căpitan Ovary şi oştenii lui…</p>
                  <p rend="justify">—  Iar voi îl plângeaţi ca pe un mort, îşi mustră el oamenii. Florea nu se pierdu cu firea şi zâmbind îi îmbie pe toţi să ciocnească un pahar de vin, dar ofiţerul se răsti tăios pe româneşte, anume ca să priceapă bătrânul Nicoară:</p>
                  <p rend="justify">—  Tu nu ascultat, fecior. Tu fugit de la cătane şi asta mare vină este. Eu dus pe tine la Aiud şi acolo hotărât legea cum mori: împuşcat, ori spânzurat!</p>
                  <p rend="justify">Taică-său rămase cu gura căscată, iar lui Florea îi pieri veselia văzând că nu era de glumă. Oştenii îi înşfăcară mâinile şi i le legară în faţă, iar capătul funiei îl trecură pe după şeaua căpitanului, al cărui cal fu adus îndată. Pe la gard începură a se strânge muieri, moşnegi şi copii, căci cei buni de muncă abia către seară veneau acasă. Şi se porni un bocet de mai mare jalea când se auzi despre ce era vorba, iar sărmana mamă îşi smulgea părul din cap.</p>
                  <p rend="justify">—  Domnule ofiţer, gemu bătrânul Nicoară. Domnia-ta l-ai făcut să plece în lume şi tot domnia-ta vrei să-l şi omori? Ce ţi-am făcut? Cu ce te-am supărat?</p>
                  <p rend="justify">Îi apucase piciorul, căci Ovary încălecase, şi îi săruta cu deznădejde vârful cizmei, făcându-l să se simtă stingherit. Se şi cam temea de furia sătenilor, căci ei nu erau decât cinci, iar cum se porniră şi alte glasuri cerând iertare, se aplecă spre bătrân şi zise:</p>
                  <p rend="justify">— Făgăduiesc să nu ucidă la el! Eu scap!</p>
                  <p rend="justify">Apoi făcu semn însoţitorilor lui şi bietul Florea fu silit să meargă desculţ prin colbul stârnit de copita calului pe care-l urma.</p>
                  <p rend="justify">Nu-l crezuse pe căpitan şi iată că acuma acesta se arăta aşa de pornit, cum nici nu s-ar fi aşteptat. Simţi că îl cuprinde ura, şi dacă ar fi putut l-ar fi strâns de gât. Îşi blestema ceasul când l-a cunoscut şi l-a scăpat de la moarte, dar toate acestea numai în gând, căci altminteri n-a scos o vorbă. Era prea mândru ca să se umilească, cerşindu-i iertarea. A tăcut şi mai târziu, când au ajuns la Aiud şi a fost vârât în gaura aceea din zid închisă cu o uşă zăbrelită, dar şi căpitanul parcă amuţise.</p>
                  <p rend="justify">Cetatea era mai curând o împrejmuire înaltă de bisericii calvineşti şi numai oştenii lui Ovary erau acolo, nu mai mulţi de douăzeci. Ba acuma, prin fuga lui Florea, s-ar fi putut spune că s-au mai împuţinat. Nici n-ar mai fi încăput alţii, dar nici nu erau de trebuinţă, căci în caz de vreo primejdie ar fi făcut faţă până să le vină ajutor de la Bălgrad. Fusese zidită la poalele dealului, chiar în drumul ce ducea de la Turda la cetatea de scaun a ţării, şi avea o mare însemnătate.</p>
                  <p rend="justify">Osândiţii băgaţi în cotlonul ce ţinea loc de temniţă nu rămâneau acolo prea mult. Şi chiar dacă uneori erau duşi în altă parte, cel mai adesea ajungeau la spânzurătoarea din spatele bisericii, care nu era dată jos niciodată. Cei mai mulţi erau mocani colţoşi, care nici n-aveau nevoie să fie judecaţi ca să fie trimişi pe lumea cealaltă, căci stăpânul se lipsea bucuros de câte un iobag, spre a-i îngrozi pe ceilalţi. Florea ştia toate acestea şi nu de puţine ori a văzut pe nefericiţii de acelaşi neam cu el băgându-şi capul în laţ. Ce-i drept, nu credea să ajungă el însuşi în acel loc… Totuşi, îi făcuseră curat şi îi puseseră paie proaspete, cum se cuvenea unui oştean şi nu unui om de rând. Chiar şi mâncarea părea să fie cea de mai înainte, doar că acela care i-o aducea era tare morocănos şi nu-i răspundea la nici o întrebare, de parcă ar fi fost mut, ori străin de ţară. Abia după două zile catadicsi să-i răspundă la întrebarea cât avea să mai zacă în cotlon.</p>
                  <p rend="justify">—  Domnul căpitan s-a dus după poruncă la Bălgrad şi cum s-o întoarce vom şti dacă te spânzurăm ori te împuşcăm. Poate aduce plumbi, că aici ducem lipsă, doar ştii bine.</p>
                  <p rend="justify">—  Să vă ia dracu pe toţi! răbufni Florea pe limba lui. Alta nu ştiţi, decât „spânzurat-împuşcat”.</p>
                  <p rend="justify">—  Eu n-am nici o vină! se scăpă morocănosul temnicer tot pe româneşte…  după care fugi însă grăbit, ca nu cumva să mai fie întrebat ceva.</p>
                  <p rend="justify">Rămas de unul singur Florea chibzui îndelung cum ar fi putut scăpa, căci nu prea îi venea la îndemână să se lase ucis ca un pui de găină. O dată ajuns în curte s-ar fi căţărat pe zidurile de întăritură ale bisericii şi de pe acoperiş ar fi sărit în clopotniţă, iar de acolo putea coborî înăuntru şi s-ar fi ascuns pe undeva, cu toate că nu era altar. Uşa dădea în drum şi…  Până acolo însă era uşa aceasta blestemată, cu zăbrele groase, de nu ţi-ar fi ajuns o săptămână să pileşti la una. Dacă aveai pilă…  Înciudat, începu să le scuture şi atunci băgă de seamă că numai lacătul ţinea toată ferecătura. „Dacă aş avea un pietroi, poate că l-aş fărâma!” oftă bietul Florea şi dădu să-l apuce. Era descuiat! „Nu-i cu putinţă. Am năluciri!” îşi dădu el cu palma peste frunte, dar nu era o amăgire a minţii, că uşa se deschise cu mare uşurinţă. O închise pe dată, nu cumva să-l vadă careva, fiindcă trebuia să aştepte noaptea ca să poată fugi. Din fericire nu trecea nimeni, de parcă locul ar fi fost ocolit anume. Iată însă că se ivi oşteanul ce-l hrănea şi inima i se făcu atunci cât un purice, ca nu cumva să-şi dea seama că nu era zăvorit ca lumea. Se prefăcu adormit, spre a nu trebui să vorbească şi să-i scape taina. O veşnicie i s-a părut până ce l-a văzut plecat şi pe dată a şi pipăit lacătul să vadă dacă nu l-o fi închis. Era la fel! Oftă uşurat şi începu să zâmbească iar, ca un copil care pregătea o şotie. „Măcar de s-ar culca mai devreme afurisitul ăsta de soare!” zise el aproape cu glas tare, atât era de nerăbdător. Fiind în plină vară zilele erau lungi şi nopţile scurte, dar lui i-ar fi fost de trebuinţă taman pe dos. În sfârşit soarele s-a dus pe după dealuri, dar alt necaz: luna! Se vedea ca-n palmă, nu alta! O blestemă şi pe ea, dar nu mai pvu ce face, aşa că se strecură binişor afară, părându-i rău că nu avea şi cheia. Ce s-or mai cruci cu toţii negăsindu-l, dar cu osebire scârbosul de Ovary…</p>
                  <p rend="justify">Se ţinu în umbra zidurilor şi ocolind aproape întreaga curte ajunse la zidurile bisericii, care nu erau chiar aşa de uşor de încălecat, cum i se păruse lui de unde fusese. Se caţără cu unghiile şi asudând din greu izbuti în cele din urmă să ajungă la acoperişul de ţiglă. Aici altă caznă, căci din pricina vechimii, ţiglele căpătaseră muşchi şi numai după ce se târî pe burtă mai bine de un ceas putu să se arunce, frânt de osteneală, pe podeaua clopotniţei. Mare grijă avu ca să nu atingă vreun clopot, că întreaga străduinţă i-ar fi fost în van. Până acuma toate îi merseseră din plin şi asta îi dădea o şi mai mare nădejde, aşa că nu pierdu multă vreme şi coborî scările în biserică. Luna pătrundea prin ferestrele înguste îndeajuns ca să-i arate unde era uşa, dar de astă-dată era zăvorâtă pe dinafară şi cu nici un chip n-ar fi putut-o sparge. „Fie ce o fi, am să aştept până dimineaţă şi celui dintâi care o intra îi dau în cap, apoi o ţâşnesc pe după el. Alta n-am ce face!” Ar fi vrut să înjure, dar cum se afla într-o casă a Domnului, chit că era ungurească, îşi muşcă buzele şi tăcu. Se tolăni la podea, chiar în spatele uşii, iar după scurtă vreme, cu toate că ar fi vrut să rămână treaz, nu mai izbuti să se împotrivească dulceţii somnului. Visă mult şi frumos, dar aşa de încurcat încât nu mai ţinea minte nimic atunci când deschise ochii. Ba încă mai crezu că nu se trezise, văzând uşa larg deschisă şi o sfrijită de babă rânduind ceva printre scaune, fără să aibă grija lui. Sări pe dată şi, fără să-i mai pese că ieşea în plină zi la drum, se năpusti afară. Iarăşi nu era nimeni prin preajmă, de parcă s-ar fi înţeles cu toţii să-l ocolească, ori norocul îl ajuta să scape de moarte.</p>
                  <p rend="justify">Alergă până la pârâiaşul cu mal adânc ce se afla doar la câţiva paşi de acolo şi care se vărsa în Murăş. Ţinându-se de el nu mai era primejdie de a fi văzut, decât dacă ar fi coborât careva anume să-l caute. Îşi zicea că cine va da de lipsa lui va cerceta mai întâi cotloanele cetăţii, din pod până-n pivniţă, căci afară nu-şi închipuiau ei că ar fi putut să iese. Apa secase mult din pricina arşiţei, dar şuvoaiele de primăvară săpaseră o vale adâncă, numai bună pentru bietul fugar. Dar întâlnirea cu Murăşul îl făcu fericit şi nu se ţinu să nu bea o gură din unda lui călduţă. Apoi, cum era numai în cămaşă şi izmene, intră cu totul şi din câteva salturi fu pe malul celălalt, în lunca deasă ce ţinea până către Cistei. El însă n-avea să mai meargă pe mal, şi nici măcar la Ciunga nu mai avea ce să caute…</p>
                  <p rend="justify">Mai întâi îşi potoli foamea, cu nişte mure pe care le găsi din belşug, înnegrindu-şi buzele şi dinţii, ba îşi mai dete şi pe obraji, ca nu cumva să-l cunoască cineva în cale şi să-şi amintească de el. Chibzui apoi să apuce numai prin locuri neumblate, prin lanuri şi păduri, mergând de-a dreptul la Hopârta. Satul era înconjurat de dealuri şi codri prin care nu se încumetau oştenii prinţului. Acolo trăgea la unchiu-său Gheorghe, fratele mamei, şi avea să stea ascuns până ce vor uita cei de la Aiud şi-l vor lăsa în pace. Fusese un prost că data trecută, când îl crezuseră înecat, s-a dus de-a dreptul acasă şi Ovary l-a luat ca din oală, dar de astă-dată avea să-l caute mult li bine.</p>
                  <p rend="justify">Drumul se dovedi mult mai anevoios decât îşi închipuise el. Când ajunse la poalele dealului se făcuse miezul zilei, iar el, flămând şi însetat, abia dacă mai păşea. Ar fi vrut să dea de un izvor să-şi potolească arşiţa, dar nu erau decât râpe scate şi nebătute de picior omenesc de multă vreme. Se opri să-şi tragă sufletul şi privi înapoi către Aiud, a cărui biserică e vedea destul de limpede, ba chiar şi cetatea, numai ce se petrecea între ziduri nu avea cum afla. Se gândi că măcar până-n seară ar fi trebuit să ajungă în sat, altminteri, sfârşit de osteneală, cu greu ar fi putut s-o mai ţină. Mergea la întâmplare prin hăţişuri şi deodată se împiedică de ciolanele unui om. Avea coif pe tigva goală, cu dinţii rânjiţi şi lângă el zăcea o spadă ruginită. Platoşa de fier, altădată lucitoare, era mâncată şi găurită într-un loc, de glonte, fără îndoială. „Sărmanul! Va fi fost vreun fugar de la Mirăslău, pe care l-a ajuns moartea pe aici. Plumbul nu l-a doborât pe dată şi se va târât nădăjduind să scape, dar n-a mai apucat…” Luă cu el spada mortului şi plecă gândindu-se la cumplita bătălie de odinioară şi la scurtul răgaz de domnie românească sub stăpânirea lui Mihai-vodă, cel viteaz, despre care îi povestise taică-său. Îşi aminti apoi de celălalt Mihai şi de Marcu, încercându-l o mare părere de rău că n-a fost şi el în stare de vreo faptă pe potriva lor. Nicicând n-ar fi ajuns măcar hotnog, cât despre ceilalţi, se umpluseră de slavă în bătălie, dar n-aveau să se mai întâlnească niciodată. „Mai bine, căci mi-ar fi fost ruşine” îşi zise el şi păşi anevoie mai departe.</p>
                  <p rend="justify">Norocul de care se bucurase până atunci păru a-l părăsi când calcă într-un mărăcine, o durere ascuţită străbătându-l până-n creier. Spinul era destul de mare şi sângele nici vorbă să se oprească, aşa că îşi sfâşie poalele cămăşii, înfăşa piciorul, apoi, şchiopătând, izbuti cu greu să ajungă în pădure. Aici i se păru că negura se lăsase mai curând, iar cum nu putea orbecăi mai departe, hotărî să rămână peste noapte. Dădu de o poieniţă cu iarbă moale şi se trase la rădăcina unui cer bătrân, de care se propti şi căută să-şi închidă ochii. Dar viaţa în pădure nu se ostoieşte nici în plină noapte şi tot felul de strigăte ale păsărilor de pradă, dacă le ascultai mai în fugă, păreau chemări omeneşti. Ţârâitul greierilor însă era foarte liniştitor şi aceştia nu erau puţini. Poveştile copilăriei, cu muma-pădurii ori alte lighioane ale iadului, nu-l mai înspăimântau de mult, dar nici nepăsător nu-l puteau lăsa. Apoi luna din noaptea trecută se ivi iarăşi pe boltă şi o foame cumplită îi aminti că nu pusese nimic în gură, în afara murelor. Nici măcar un brâu să-şi strângă bine burta nu avea, ci numai o sfoară mai groasă cu care-şi prinsese izmenele când plecase la coasă. Şi din nou îi veni în minte Ovary… dar aţipi cu el în gând. „Te-am prins, nemernicule!” îi rânji căpitanul în obraz. „Am adus un ştreang zdravăn, să nu se rupă când te-oi sălta în spânzurătoare! Ha! Ha! Ha! Moarte!…  moarte…  moarte…” Sări pe dată şi îşi duse mâinile la grumaz, dar băgă de seamă că n-are nimic şi că visase. Era însă lac de sudoare şi buzele îi crăpaseră de sete. Zări printre crengi strălucind ceva ca argintul, ba i se păru că şi aude susurul unui izvor. Fără să mai pregete se duse, şontâc-şontâc, şi cu adevărat razele lunii oglindeau într-un ochi de apă, din care ţâşnea un izvoraş. Stăpâna nopţii îi venise în ajutor şi o privi cu multă mulţămire. Din păcate înţepătura părea să se fi obrintit, căci îi cam zvâcnea şi-l durea, de nu putea propti piciorul în pământ. Se desfăcu şi îşi spălă rana cu apă curată, apoi îşi muie piciorul în băltoacă, uşurându-şi durerea. Mai că s-ar fi culcat aşa mai departe, dacă n-ar fi fost teama că Ovary avea să i se arate din nou. Totuşi răcoarea apei îl alină, aşa că adormi curând.</p>
                  <p rend="justify">Deschise ochii şi sări părându-i-se că cineva fugise călcând peste uscături, dar când se uită mai bine, văzu că nu era decât un căprior, care obişnuia să se adape acolo şi se speriase de omul ce-i tulburase apa. Fără să mai stea pe gânduri apucă iar drumul către răsărit, pe unde bănuia el că ar fi trebuit să iasă la Hopârta. Nu mai avu urechi chiar pentru ciripitul păsărilor, nici pentru nimic altceva, singura lui ţintă fiind să ajungă cât mai curând, ca să-şi poată obloji piciorul. Acuma ar fi fost în stare să meargă şi acasă, numai să scape de chin aşa de rău începuse să-l doară. Înainte de a da soarele în crucea amiezii zări o răritură de pădure, şi cum ieşi din ea văzu casele hopârtenilor. Noroc că n-avu prea mult de mers, zărindu-l chiar pe unchi-său când se ivi în prag.</p>
                  <p rend="justify">— Ziua-bună! spuse el încercând să zâmbească.</p>
                  <p rend="justify">—  Bună să-ţi fie inima, străine! răspunse gazda destul de rece, căci nu-şi dădu seama cu cine vorbea.</p>
                  <p rend="justify">— Eu sunt, Florea, unchiule!</p>
                  <p rend="justify">— Tu?!</p>
                  <p rend="justify">—  Da! Numai că mi-a cam crescut ceva barbă şi nu mă prea ţine un picior.</p>
                  <p rend="justify">Îl apucă deodată o năduşeală, un vâjâit în urechi, după care se răsuci scurt, prăvălindu-se la picioarele unchiului.</p>
                  <p rend="justify">Acesta, îngrijorat, îl înşfacă de subţiori şi-l trase la umbră, apoi se duse după doftoroaia satului şi abia când îl unse baba cu tot felul de iruri şi-i descântă cum numai ea ştia se uită mai bine la înfăţişarea străinului.</p>
                  <p rend="justify">—  Asta-i nepotu-tău din Ciunga, îi zise doftoroaia, care părea să aibă mai bună ţinere de minte.</p>
                  <p rend="justify">—  Tot aşa a zis şi el… Şi, dacă mă uit bine, chiar el îi, numai că prea are barbă ţepoasă şi mare. Ce-o fi păţit, că eu îl ştiam cătană?!</p>
                  <p rend="justify">—  O fi război, Gheorghe, şi noi nici nu ştim…</p>
                  <p rend="justify">—  Da’ de unde! Asta nu-i rană din luptă. S-o înţepat!</p>
                  <p rend="justify">Sosi apoi şi nevastă-sa şi fiu-său Nicolae, pe care îl şi trimise la Ciunga să le dea de veste că Florea se afla la ei şi că deocamdată nu se putea întoarce acasă. L-au dus înăuntru şi l-au culcat pe aşternut curat, priveghindu-l cu rândul.</p>
                  <p rend="justify">—  A doua zi îşi veni în simţiri şi încercă să le ascundă fapta.</p>
                  <p rend="justify">—  Te-aş ruga, unchiule, să mă ţii o vreme la dumneata, dar să nu mai dai sfoară în sat…</p>
                  <p rend="justify">—  Cum aşa?! Nu cumva ai făcut vreo nelegiuire şi te caută stăpânirea?</p>
                  <p rend="justify">—  Nu! Nimic din ce te-ar putea face de ruşine şi nici pe ai mei, numai că vreau să mă ascunzi…</p>
                  <p rend="justify">— Prea târziu!</p>
                  <p rend="justify">— De ce?</p>
                  <p rend="justify">—  Baba Călina a fost aici de te-a îngrijit, iar până acum va fi umplut jumătate de sat cu ştirea că te-ai întors de la cătănie şchiop şi numai într-o cămaşă zdrenţuită.</p>
                  <p rend="justify">—  Băga-s-ar dracu-n ea! sudui Florea. Ce noroc mai am şi eu! Acum trebuie să plec şi de aici, până nu-i prea târziu.</p>
                  <p rend="justify">— Păi l-am trimis pe văru-tău la voi acasă, să vie să te ia cu carul.</p>
                  <p rend="justify">—  Asta-i şi mai rău! şi Florea dădu să se ridice din pat.</p>
                  <p rend="justify">—  Stai blând, nepoate. Ce te frămânţi aşa? Cine să-ţi facă vreun rău în casa mea, că-i crap capul?! La nevoie te duc în pădure, şi nimeni nu-ţi mai dă de urmă.</p>
                  <p rend="justify">—  Poate că n-ar fi rău s-o faci mai din vreme, unchiule. Iacă, am să-ţi spun că am fugit de la oaste şi de pun mâna pe mine mă spânzură…</p>
                  <p rend="justify">Bătrânul rămase cam descumpănit, dar nu lungă vreme.</p>
                  <p rend="justify">—  Eu, să-ţi spun drept, nu m-am prea bucurat când am auzit că ai plecat şi i-am zis şi lui taică-tău, dar el nu, că Amosie te-a învoit, şi m-am supus crezând că sunt eu prostul. Dar iată că s-a dovedit dreptatea de partea mea, şi bine nu poate să-mi pară. Acuma ce să mai zic? Te-oi ascunde, că doar n-am să las eu liftele să-mi spânzure nepotul. Hai în pădure!</p>
                  <p rend="justify">Văzând că nu putea merge singur înhamă boii la car şi mai pe ocolite îl scoase din sat, spunând celor întâlniţi în cale că-l duce la Ciunga. Apoi în codru, lângă o râpă cu izvor, încropi un bordei şi-l băgă înăuntru, lăsându-i mâncare şi o glajă cu rachiu.</p>
                  <p rend="justify">— Am să vin când eu, când Nicolae, văru-tău, căci nu este altă cale. Aici să nu te temi!</p>
                  <p rend="justify">A  doua zi însă veni chiar Amosie, care-l îmbrăţişa cu drag, părând foarte voios.</p>
                  <p rend="justify">— Am venit să te iau, Floreo! Mergem acasă!</p>
                  <p rend="justify">— Ba nu, teteo, se împotrivi acesta. Poate că n-ai aflat de la unchiu Gheorghe că eu am fugit…</p>
                  <p rend="justify">—  Ţi-am spus eu atunci, când ai vrut să te faci cătană, că slujba domniei este grea, şi tu te-ai învoit. Acuma rabdă!</p>
                  <p rend="justify">Apoi, mai mult fără voie, îl sui în carul cu care venise după el şi o porniră de-a dreptul către Ciunga.</p>
                  <p rend="justify">—  Nu faci bine, tete Amosie, că mă dai pe mâna lui Ovary. Acesta negreşit are să vină la noi şi de astă-dată nu ştiu dacă mai scap…</p>
                  <p rend="justify">—  Cum ţi-o fi soarta, Floreo dragă! Vedem noi când om ajunge acasă…</p>
                  <p rend="justify">Lui Florea i se păru că frate-său mustăcea ceva şi că prea lua vorbele în şagă, în vreme ce el se perpelea ca pe jar. Dar când ajunseră acasă şi la umbra nucului din ogradă văzu o masă aşezată, i se tăie răsuflarea. În capul mesei era însuşi Ovary, cu o oală de vin în faţă, şi cinstea cu taică-său! Crezu din nou că visează, ori are năluci. Ba se şi ciupi, ca să-şi dea seama dacă era treaz.</p>
                  <p rend="justify">—  Eu spus la tine, Floreo, că tu cap prost ai. Acum văzut ce păţit? îl întâmpină căpitanul, care părea a se fi cam cherchelit de când îl aştepta.</p>
                  <p rend="justify">Văzând însă că se cam poticneşte cu româneasca lui, Ovary o dădu pe ungureşte:</p>
                  <p rend="justify">—  Am vrut să-ţi fie învăţătură de minte ce s-ar întâmpla dacă ai fugi de la oaste, cum mă tot băteai tu la cap.</p>
                  <p rend="justify">— Dar eu am fugit…</p>
                  <p rend="justify">—  Pe dracu! N-am spus la nimeni ce s-a întâmplat, iar băieţii m-au ajutat să te lecuim de gândurile cele proaste. Iacă, am adus cu mine pe Laszlo şi pe Tănase! arătă el spre casă, de unde cei doi stătuseră ascunşi până să vină Florea. Să ştii că prima dată nu i-am adus şi pe ei, ca nu cumva să nu se poată, ţine şi să mă dea de gol, dar acuma ne vom bucura cu toţii.</p>
                  <p rend="justify">—  Atunci, lacătul…  vru să întrebe Florea, dar nu mai avu când, fiindcă prietenii săi îl îmbrăţişau cu căldură.</p>
                  <p rend="justify">— Era descuiat de la început! râse Ovary.</p>
                  <p rend="justify">—  şi usa bisericii?</p>
                  <p rend="justify">—  Şi!</p>
                  <p rend="justify">—  Deci aţi ştiut tot timpul ce am făcut?</p>
                  <p rend="justify">—  De bună-seamă. N-ai văzut că ţi-am pus paie curate şi mâncarea o căpătai ca un oştean? Doar nu era să te ţinem chiar ca pe osândiţi.</p>
                  <p rend="justify">— Noi am crezut că ai să fugi din prima noapte! zise Tănase de lângă loitrea carului, căci Florea nu se dăduse jos.</p>
                  <p rend="justify">—  Păi, de ce nu mi-aţi spus de atunci, căci n-aş mai fi întârziat şi nici n-aş mai fi apucat-o pe coclauri! zâmbi Florea. Dar tot m-am ales cu ceva, arătă el spada ruginită, de care nu se despărţise. Barem de nu m-aş fi înţepat…  Oricum, îi bine că am scăpat!</p>
                  <p rend="justify">—  Ba, stai uşurel! făcu Ovary sorbind cu plăcere din ulcea.</p>
                  <p rend="justify">— Iar?! se îngrijoră Florea.</p>
                  <p rend="justify">—  De oaste nu scapi cu una cu două. Poate nu ştii că Laszlo şi Tănase au fost făcuţi hotnogi de către alteţa-sa prinţesa Catarina?!</p>
                  <p rend="justify">—  Mă bucur pentru ei! râse voios Florea şi le strânse mâna.</p>
                  <p rend="justify">—  Dar tu eşti rotmistru, tot la porunca ei. Asta fiindcă ai ascuns hârtiile din taşcă…</p>
                  <p rend="justify">—  Vezi că slujba domniei se face nu numai cu arma? îl dojeni Amosie. Oricum, folosul ţării trebuie să fie mai întâi.</p>
                  <p rend="justify">—  Tu ai ştiut, teteo! îl mustră Florea pe frate-său.</p>
                  <p rend="justify">—  Şi eu am fost de părerea domnului căpitan. Îţi trebuia o învăţătură, căci ce-ai fi făcut dacă era altul în locul său? Aşa-i că dădeai ortul popii?</p>
                  <p rend="justify">—  Şi încă degeaba! adăugă Tănase.</p>
                  <p rend="justify">—  Hai că popii de la Teiuş ne-au purtat noroc! râse Laszlo.</p>
                  <p rend="justify">—  N-aş mai vrea să trec încă o dată prin câte am păţit…  Dar cel mai mult m-am înfricoşat când am văzut că însuşi fratele meu mă dă pe mâna domnului căpitan.</p>
                  <p rend="justify">—  Şi ai putut să-ţi închipui că te-aş fi putut ucide chiar eu? îl întrebă Ovary.</p>
                  <p rend="justify">—  Gândeam că aşa-i legea în slujba domniei…</p>
                  <p rend="justify">—  Nu, domnule rotmistru!…  Iar acum te-am învoit, după cum îţi făgăduisem, şi ai să stai vreo patru săptămâni acasă. Dacă n-o fi trebuinţă să vii mai curând…</p>
               </div>
               <div type="div3">
                  <head>STĂPÂNUL DIN ADA KALEH.</head>
                  <p rend="justify">CÂND ÎN FAŢA CASEI LUI MARCU BORLOVAN se opriră chervanele ticsite de marfă ale jupânului Marin Bălănoiu din Craiova, cu greu l-ai mai fi putut cunoaşte sub înfăţişarea de acum pe slujitorul de credinţă, mâna dreptă a dumnealui Dumitru sin Dumitru, cel care odinioară îl scăpase pe bănăţean de necazuri în Oraşul de Aur. Pe bătrânul neguţător nu l-a mai întâlnit Marcu de ani de zile, căci de când se făcuse staroste al breslei lui nu se mai dădea la drumuri lungi şi istovitoare. Lăsase totul pe seama lui Marin, dându-i până şi fata de soaţă, şi nu se căia deloc că-l alesese de urmaş. Acuma însă tânărul de altădată se rotunjise, mai cu osebire la pântec. Ba începuse a sufla cu greutate, chiar şi la cele câteva trepte ale târnaţului.</p>
                  <p rend="justify">Marcu se bucură din toată inima la vederea oaspetelui şi nu întârzie a întreba despre sănătatea jupânului Dumitru, de care află că era încă în putere şi cu multă poftă de viaţă. Marin nu trecea prea des prin Bozovici, fiindcă drumul cel mare nu era pe acolo şi de astă-dată se întâmplase că venea abia a patra oară, în decursul vremii. Se înţelege că avea o treabă deosebită cu fostul slujbaş al domniei Moldovei şi se bucură aflând că Ana, muierea lui Marcu, se afla în sat, căci ultima dată nu o găsise. Chiar acum dăduse o fugă până la nişte neamuri, dar Marcu îl şi trimise pe Ioja după ea, să vină cât mai curând.</p>
                  <p rend="justify">Când rămaseră singuri. Marin scoase de la brâu un răvaş pecetluit cu ceară roşie şi-l înmână gazdei. Se vedea cât-colo că era ceva de mare taină, căci musafirul i l-a dat numai după plecarea băiatului, cu toate că n-avea nici o bănuială împotriva lui.</p>
                  <p rend="justify">— De la cine-i? întrebă Marcu.</p>
                  <p rend="justify">—  Citeşte şi ai să vezi!</p>
                  <p rend="justify">—  Tu ştii despre ce-i vorba?</p>
                  <p rend="justify">— Întrucâtva!</p>
                  <p rend="justify">—  Să văd dacă mai cunosc slovele, şovăi Marcu. Erau aşezaţi la masă în faţa a două ulcele cu vin, în aşteptarea gospodinei care avea să poruncească de-ale gurii, dar până atunci trebuiau pregătite oleacă gâtlejurile. Marcu rupse pecetea şi îşi aruncă ochii pe scrisoare, dar după primele rânduri îşi pierdu răbdarea şi i-o dădu celuilalt, s-o desluşească el. Marin îşi drese glasul şi începu: „Eu, vel-vistiernic Ghinea Brătăşan, slugă supusă şi cu credinţă luminatului domn şi voievod Matei Basarab, pohtesc multă sănătate şi bună pace dumnealui biv-spătar Marcu sin Iancu ot Bozovici şi mă închin cu plecăciune şi prietenească inimă…  „</p>
                  <p rend="justify">—  Cine ţi-a dat-o? întrebă deodată gazda.</p>
                  <p rend="justify">—  Însuşi vel-vistiernicul Brătăşanu.</p>
                  <p rend="justify">— Mare minune! Ce i-o fi venit?!</p>
                  <p rend="justify">—  Ai să vezi:„…şi dau ştire domniei-tale, din porunca preamilostivului meu domn, ca să afli şi să te păzeşti de Ferhad-paşa, stăpânul din Ada Kaleh, fiindcă iscoade cu credinţă adus-au ştire în cetatea de scaun a măriei-sale cum că afurisitul de păgân chibzuieşte să prade prin părţile bănăţene, spre agonisirea hranei de la creştini, că lui nu-i prisoseşte în acest an…”</p>
                  <p rend="justify">—  Mare lucru nu zice. Toată lumea ştie că paşa din Ada Kaleh pradă cât poate prin vecini, numai că până la noi n-a ajuns niciodată.</p>
                  <p rend="justify">—  Se vede că de astă-dată se va încumeta. Crezi că degeaba a poruncit Vodă să ţi se trimită vorbă?</p>
                  <p rend="justify">—  Aşa o fi cum zici, dădu din umeri Marcu. Citeşte!</p>
                  <p rend="justify">—  „. drept aceea, preaîndurătorul meu stăpân îngăduie o roată de seimeni, dar într-ascuns, că nu vrea să se strice ca turcu, iar de plata lor, dacă nă-i putea domnia-ta, iacă mă leg eu să te ajutorez. Şi mai pofteşte măria-sa ca îndată ce vei scăpa de necaz, au de nu vei avea deloc, să i te înfăţişezi, că multă cinstire şi slujbă vei căpăta, mai vârtos decât de la ceilalţi domni la care ai slujit.”</p>
                  <p rend="justify">— Asta era! zâmbi Marcu.</p>
                  <p rend="justify">—  Ai ceva împotrivă? Nu-i tot un domnitor de-al neamului nostru? Pe vremuri te lăudai că îţi trebuie o singură stăpânire pentru toţi românii. Iat-o!</p>
                  <p rend="justify">—  Şi-l socoţi în stare pe Matei-vodă să calce pe urmele domnului meu, Gaşpar Grazziani?</p>
                  <p rend="justify">—  El ori altul, tot una-i, numai ţara cea mare să se facă!</p>
                  <p rend="justify">—  Nu credeam că şi neguţătorii vor…</p>
                  <p rend="justify">— Păi, ne cam saturarăm să tot dăm vamă la fiecare postată din cuprinsul bătrânei noastre Dacii.</p>
                  <p rend="justify">—  Vezi, la asta nu m-am gândit…  Înseamnă că întreaga ţară mare, cu toată suflarea ei românească, îi într-un singur gând! Dar cine ştie cine va mai apuca ziua aia?…</p>
                  <p rend="justify">—  Cum poţi vorbi astfel? Bătrân nu eşti, ţeapăn…  slavă domnului!</p>
                  <p rend="justify">— Eheeei! Barem dacă mi-ar fi fost acasă feciorul…</p>
                  <p rend="justify">—  Aşa-i, că parcă îl trimiseşi după lelea Ana, dar… să zic că nu era cel pe care-l ştiam…</p>
                  <p rend="justify">Uitând de răvaşul domnitorului muntean, Marcu începu a-i povesti necazul cu fiu-său, dar şi îndoiala strecurată în suflet despre Ioja, pe care-l aciuise la sân de dorul celuilalt. Tânărul îşi făcea drumuri pe la Caransebeş ori Lugoj, şi de fiecare dată venea mai schimbat la fire. Băgase de seamă că ceva nu se potrivea şi începuse a se căi că l-a adus în casă, dar Ana ţinea la el ca la propriul ei copil şi bărbatul nu voia s-o mâhnească. Aflase apoi de la Sâvu că în drumurile sale băiatul se ţinea de băutură şi curvişag, dar nu spusese nimic nevesti-sii. Pe măsură ce vorbea, descărcându-şi obida, îi fulgeră prin minte că Lăzărel va fi mărşăluind pe undeva pe drumurile Europei, pe unde l-ar fi putut întâlni şi Marin, aşa că-şi spuse gândul.</p>
                  <p rend="justify">—  Bucuros! Nu mai ştiu cum arată, dar am să strig pe lângă fiecare oştean ce-l voi întâlni: „Mă, nu cumva tu eşti din Bozovici? şi, cum îl dibuiesc, îi plătesc răscumpărarea şi ţi-l aduc plocon. Mă leg cu jurământ!”</p>
                  <p rend="justify">De bucurie, Marcu simţi că-şi capătă iar puterile tinereţii şi mai că l-ar fi însoţit pe neguţător, dar îi veni în minte şi scrisoarea boierului muntean şi un ghimpe îi pătrunse inima.</p>
                  <p rend="justify">—  Şi dacă aşa o fi?… se pomeni el gândind cu voce tare.</p>
                  <p rend="justify">— Ce?!</p>
                  <p rend="justify">—  Ia, cum spune în răvaşul acela…  Mi se pare că nici n-ai isprăvit de a-l citi.</p>
                  <p rend="justify">—  Ne-am luat cu alte vorbe şi uitarăm, că mai spune şi altele:„…să mai ştii domnia-ta că luminatul meu stăpân nu ţine supărare pentru legătura ce ai avut-o cândva cu Gorgan-spătar, că pe atunci era numai agă în slujbă domnească, ascultăror de poruncă. Ca domn l-a iertat şi pe Hrizea-vornicul, care se bucură acum de mila măriei-sale…”</p>
                  <p rend="justify">—  Hm! făcu Marcu nemulţumit. La ce mai pomeneşte, că doar eu n-am fost de faţă la încăierare?!</p>
                  <p rend="justify">—  Păi, nici Hrizea…</p>
                  <p rend="justify">Marin vru să mai spună ceva şi despre Sâvu, dar socoti că e mai bine să isprăvească scrisoarea:„…Învoindu-te cu slujbă, porunceşte măria-sa ca să aduni laolaltă pe toţi acei care vor a lupta pentru mântuirea neamului, întocmai cum ai făcut-o pe vremea răposatului Gaşpar-vodă. Să fie cât mai mulţi, că plată s-o afla, la toată sărăcia noastră. Şi Dumnezeu să te ajute şi să-ţi dea gând bun. Scris-am astă carte eu, nevrednic Petre-diac, la porunca domniei-sale vel-vistiernic Ghinea ot Brătăsani, la văleat 7155 luna iulie, 7 dni, anul Domnului 1647.”</p>
                  <p rend="justify">Marcu rămase tăcut, căci îl cam ispiteau vorbele boierului, numai că afurisita de durere din oase îl ţinea pe loc.</p>
                  <p rend="justify">— Acum să fi fost Lăzărel pe lângă mine! oftă el cătrănit.</p>
                  <p rend="justify">— Dau eu peste el, dacă mai are zile…</p>
                  <p rend="justify">—  Tocmai de asta mă tem şi eu, să nu se fi prăpădit!</p>
                  <p rend="justify">—  Lasă că nu se moare aşa, cu una, cu două, mai cu seamă că războiul e pe sfârşite, după cum se aude.</p>
                  <p rend="justify">—  Ar fi şi vremea, că uite, azi-mâine sunt vreo treizeci de ani de când se tot bat creştinii între ei, şi păgânii îşi fac de cap.</p>
                  <p rend="justify">Când a sosit Ana şi află că Marin făgăduise să ia urma feciorului, nemărginită i-a fost bucuria. Mai puţin s-a văzut asta pe faţa lui Ioja, care se arăta cam îngrijorat. Apoi neguţătorul îşi văzu în cele din urmă de drumul lui, lăsându-şi gazda cu inima îndoită la gândul scrisorii lui Brătăşanu, despre care nu suflaseră o vorbă Anei.</p>
                  <p rend="justify">Altcum i-ar fi fost sufletul lui Marcu dacă ar fi ştiut ce vorbise boierul Ghinea Brătăşanu, când i-a citit domnitorului scrisoarea: „De unde o mai scoseşi, măi Ghineo, cu paşa din Ada Kaleh?” îl întrebase Vodă, uluit de atâta scorneală.</p>
                  <p rend="justify">„Turcii sunt puşi pe jaf în orice clipă, numai prilejul să se ivească”, rânjise boierul.</p>
                  <p rend="justify">„Şi dacă n-o fi aşa?” „Înseamnă că paşa va fi aflat de scrisoarea asta şi, temându-se de ajutorul făgăduit de măria-ta, se va fi lăsat păgubaş şi nu va mai fi cutezat a ieşi din ostrovul lui.” „Şi chiar ai de gând să-i trimitem seimeni?” „Poate vreo câţiva, dintre cei mai răzvrătitori, spre a ne scăpa de ei, ori nici chiar pe ăştia, fiindcă bănăţeanul are să-şi strângă pe dată oamenii lui, ca să facă faţă turcului.” „De află Ferhad-paşa, ne-am mâncat omenia în faţa lui. Să ai grijă prin cine trimiţi scrisoarea!” „Fără grijă, doamne! Marin Bălănoiu, neguţătorul din Craiova, nu-i un prost de pe drumuri, fiind apoi bun prieten şi mie şi bănăţeanului…  Dar nici nu trebuie să ştie care este adevărul curat.” „Iar dacă nu se va întâmpla nimic, oştenii aceia ar fi buni să-i aducem aici, peste munte, nu?” „Chiar la asta gândisem şi eu, măria-ta”, zâmbise vistiernicul cu şiretenie. „Bani vom găsi noi să-i plătim!”</p>
                  <p rend="justify">Cam acestea fuseseră plănuirile isteţului vel-vistiernic din Brătăşani, dar pe Marcu îl frământau şi altele. Se îndreptă către Prigor, la bunul său prieten Sâvu, aşa cum îi era în obicei când voia să se mai mişte din gospodărie ori să se sfătuiască la nevoie.</p>
                  <p rend="justify">Nu se auzise de nici o prădăciune pe malul românesc al Dunării, dar Marcu s-a gândit că ar fi mai bine să afle din vreme, aşa că-l trimisese pe Ioja cu nişte lână de vânzare la Orşova. Dacă era pace şi linişte, trebuia să vândă marfa şi să se întoarcă acasă, iar dacă turcii porniseră, o slugă care-l însoţea pe tânăr avea să se repeadă în galop până la Bozovici, ca să afle şi ei. Tânărul nu lăsase să se vadă pe faţa lui nici părerea de bine, nici de rău că pleacă, ba nici teamă de turci. Ascultător, pornise după cum i se poruncise, dar nimeni nu putea şti ce-i trecea prin minte. Acuma, că se scursese mai bine de o săptămână de la plecarea lui Ioja şi nu primise nici un fel de veste, parcă s-a mai liniştit şi apucă drumul Prigorului, cu toată zăpuşeala zilei de sfârşit de vară. Îşi dădu seama că suflă cam greoi… şi el se mai gândea să se ducă tocmai la Târgovişte, când îl ostenea acuma drumul până la un sat vecin! Dar cum o da cu ochii de prietenul său îi va cere pe dată un şol cu apă rece de izvor, zicând întotdeauna că era mai bună decât cea de la fântâna de acasă, ba chiar o asemuia cu apa din Borlova îndepărtatei lui copilării. Cu Ana se înţelesese ca în lipsa lui să se mai ducă pe la o vecină, cu torsul ori împletitul, căci tocmai meşterea un sfetăr de iarnă pentru când avea să se întoarcă Lăzărel. Acuma, că-i făgăduise Marin, nu mai avea nici o îndoială că până-n Crăciun avea să-i fie acasă feciorul. La cină se vor întâlni iarăşi, că nici Marcu nu zăbovea prea mult la Prigor…</p>
                  <p rend="justify">Cum se aştepta, după ce-i spuse despre scrisoarea lui Matei-vodă, Sâvu fu de părere să se ducă neîntârziat, barem până la malul Dunării, că tăcerea lui Ioja nu-i prea era la socoteală.</p>
                  <p rend="justify">—  O fi bătând cârciumile din Orşova, zise prigoreanul, fiindcă lui nu-i plăcea tânărul. Apoi şi turcul… Ferhad, ori cum îl mai cheamă, n-are decât să poftească! I-om arăta noi lui ce putem când ne apărăm avutul! se grozăvi el.</p>
                  <p rend="justify">Auzind apoi de făgăduiala lui Marin, Sâvu se întrista:</p>
                  <p rend="justify">—  De ce n-ai spus să fi mers şi eu…?</p>
                  <p rend="justify">Ca mai întotdeauna când se duceau unul pe la altul, se cam lungiră şi acuma la vorbă, de una, de alta, până băgară de seamă că soarele dădea spre asfinţit.</p>
                  <p rend="justify">—  Cam roşcat apusul ăsta de soare! zise deodată Sâvu, privind printre gene.</p>
                  <p rend="justify">—  Ce soare, omule?! Foc în Bozovici! sări Marcu de parcă ar fi fost muşcat de şarpe. Arde satul! Tu nu vezi?</p>
                  <p rend="justify">Fără să mai aştepte răspunsul se repezi la grajd şi apucă un cal, îl încalecă pe deşălate şi porni ca o furtună spre casă, dar la marginea satului îl ajunse din urmă şi Sâvu.</p>
                  <p rend="justify">Se aşteptaseră la un foc oarecare, însă priveliştea ce li se înfăţişă aici era îngrozitoare, căci nu mai rămăsese casă să nu fi fost cuprinsă de vâlvătaie şi nici o fiinţă vie nu părea să mai fi scăpat din acel pârjol. Peste tot erau leşuri omeneşti hăcuite de spadă şi lăsate pradă focului.</p>
                  <p rend="justify">— Anooo! răcni deznădăjduit Marcu. Anooo!</p>
                  <p rend="justify">Sărise de pe cal şi voia să pătrundă printre uriaşele flăcări spre casa lui, părând a nu-şi mai da seama ce face. Ar fi pierit la rându-i înghiţit de pălălaie, dacă nu l-ar fi prins Sâvu zdravăn de mână.</p>
                  <p rend="justify">— Lasă-mă! se smuci el, dar prigoreanul nici nu vru să audă.</p>
                  <p rend="justify">— Stai în loc! N-a mai rămas nimic, nu vezi? Cine a scăpat, a fugit spre alte sate.</p>
                  <p rend="justify">Marcu se domoli dintr-o dată, de parcă l-ar fi lovit un mai în moalele capului. Se uită prostit la prăpădul ce se petrecuse pe vatra casei lui şi murmură:</p>
                  <p rend="justify">—  N-a minţit Matei-vodă… eu n-am avut minte…  eu… Ană dragă, iartă-mă!</p>
                  <p rend="justify">Era limpede că-i pierise muierea, fiindcă şi mulţi dintre aceia care încercaseră să fugă în alte părţi fuseseră ucişi la margine de către tâlhari. Se apucă să răscolească cenuşa, fierbinte încă, de pe locul unde-i fusese gospodăria, până ce dădu peste un trup ce se făcuse scrum, de nu mai puteai şti dacă era muiere ori bărbat. Dar salba de galbeni ce străluci prin funingine nu-i mai lăsă nici o nădejde. În faţa lui se afla, aşadar Ana sa cea dragă… şi acum nu se mai putu ţine să nu plângă în hohote, strângându-şi capul în palme. Obrajii prinseseră a i se înroşi, dar nu din pricina căldurii, ci a mâniei care i se strecura în vine. Simţea acum o poftă nebună de răzbunare şi mai să se ia de unul singur pe urmele făptaşilor.</p>
                  <p rend="justify">—  Ferhad, nemernicule! scrâşni el. Ai să mi-o plăteşti câine!</p>
                  <p rend="justify">Se repezi spre cal, dar iarăşi fu oprit de Sâvu.</p>
                  <p rend="justify">—  Fii înţelept, frate! Numai noi doi şi fără arme, ar însemna să ne dăm prinşi ca proştii în mâna lor. Să ne strângem cât mai mulţi şi să mergem cu toţii acolo, în cuibul lui de năpârcă, să-i facem la fel!</p>
               </div>
            </div>
            <div type="div2" rend="P2">
               <head>Volumul 3</head>
               <div type="div3" rend="P3">
                  <head>ÎN VÂLTOAREA DUNĂRII </head>
                  <p rend="justify">MICA OŞTIRE DE ALMĂJENI nu s-a putut aduna decât după vreo două zile, căci bozovicenii mai aveau de împlinit cea de pe urmă îndatorire faţă de morţi. Printre cei veniţi laolaltă, cu furci şi topoare, ba şi cu câte o spadă, se aflau, tineri cu mustaţa abia mijită, alături de bătrâni cu plete cărunte, ori bărbaţi în toată puterea. Cu toţii ardeau de nerăbdare să se ia de piept cu stăpânul din Ada-Kaleh, căci neavând cui cere dreptate erau nevoiţi să şi-o facă singuri.</p>
                  <p rend="justify">Să tot fi fost cam la vreo patruzeci de oameni, cei care îl urmară pe Marcu, tăind calea muntelui de-a dreptul către Orşova, iar fostul slujbaş domnesc părea să-şi fi căpătat din nou vigoarea tinereţii, văzându-se în fruntea lor. Chibzuinţă anilor l-a făcut să nu apuce numaidecât pe urmele lotrilor, cu toate că prea greu n-ar fi fost să le afle, câtă vreme aceştia mânau cu ei toate turmele satelor. Vroia să le cadă în coastă şi pe neaşteptate, căci nu ştia câţi erau, tâlharii, dar nici ca oştenii să se sleiască de puteri pe drum nu trebuia, aşa că Marcu porunci popas lângă un pârâiaş ce se rostogolea năvalnic printre stânci. Atunci i-a venit în minte scrisoarea boierului muntean şi socoti cu cale să trimită pe careva la moşia lui Brătăşanu din Romanaţi. Nu avea cum să-i scrie, aşa că îi cerea ajutor prin viu grai, bizuindu-se pe făgăduiala făcută de acesta în numele măriei-sale Matei-voievod.</p>
                  <p rend="justify">Băgaseră de seamă că, în afară de furtul vitelor, celelalte sate n-au pătimit alte distrugeri, de parcă turcii ar fi vrut anume să nimicească doar Bozoviciul, şi nimic altceva. Câteva iscoade trimise din vreme la Orşova se înapoiară fără vreo mare ispravă, în schimb aducându-l şi pe Ioja, cam ameţit de băutură, dar destul de îndurerat din pricina veştilor aflate de curând. Se aruncă la pieptul celui ce îl înfiase şi vărsă şiroaie de lacrimi, pomenind-o mereu pe Ana, care ţinuse la el ca o adevărată mamă. Purtarea lui l-a înduioşat pe Marcu, ştergând din mintea lui bruma de bănuială strecurată de Sâvu. L-a mângâiat pe creştet ca pe un copil şi l-a ţinut mereu în preajma sa. În acest fel, tânărul a putut afla tot ce se punea la cale şi mai ales nu i-a fost pe plac părerea ca să se aştepte sprijinul domnitorului muntean.</p>
                  <p rend="justify">—  Dacă mi-e cu îngăduinţă, zise el într-un sfat de seară, eu aş putea să mă întorc la Orşova. Am făcut prietenie cu o slugă de-a paşei şi aş afla câţi oşteni sunt pe ostrov.</p>
                  <p rend="justify">—  Mergi, fiule, încuviinţă Marcu bucuros de gândul cel bun al lui Ioja. Ai grijă să nu scapi o vorbuliţă despre noi şi fă cumva să ne dai de ştire cât mai curând.</p>
                  <p rend="justify">—  Mă voi strădui! înclină capul cu umilinţă băiatul, mai mult ca să nu i se vadă licărul de bucurie din ochi.</p>
                  <p rend="justify">Sâvu se uită lung după el, văzând graba cu care căutase să plece.</p>
                  <p rend="justify">—  Numai de n-ar ajunge prin vreo cârciumă şi să uite de noi! mormăi el.</p>
                  <p rend="justify">—  Vorbeşti cu păcat, măi frate! îi luă apărarea Marcu. Doar ai văzut şi tu câte lacrimi amare a vărsat pentru răposata Ana.</p>
                  <p rend="justify">—  Hm! dădu din umeri prigoreanul şi nu răspunse. Presimţirile lui nu se adeveriră, căci Ioja se înapoie la numai două zile de la plecare, ba aducea şi veşti îmbucurătoare.</p>
                  <p rend="justify">—  Paşa n-are mai mult ca la vreo douăzeci de azapi, iar ceilalţi locuitori ai ostrovului nu-s decât robii şi muierile. Acolo se poate ajunge foarte bine cu lotca, lăsându-ne pe firul apei la ceas de noapte, iar eu am şi găsit câţiva pescari să ne ajute.</p>
                  <p rend="justify">—  Na, văzut-ai, Sâvule, ce fecior de ispravă am? îi zise Marcu nedespărţitului său tovarăş.</p>
                  <p rend="justify">—  Numai să fie aşa. Dacă a aflat şi paşa de gândul nostru, şi ne aşteaptă cu masa pusă? Vânzători sunt pe toate cărările, iar Orşova e numai la doi paşi de el…</p>
                  <p rend="justify">Cu toată împotrivirea lui Sâvu, cei mai mulţi se încrezură în vorbele lui Ioja şi hotărâră să se repeadă în puterea nopţii şi să nimicească, în chip de răzbunare, frumosul ostrov scăldat de vâltoarea Dunării. O noapte de catran învăluia luciul apei, desluşindu-i-se numai clipocitul, care înfiora până în măduva oaselor pe cei ce nu se mai urcaseră până atunci în vreo barcă. Undeva, pe mal, se auzeau cocoşii cântând de miezul nopţii, în timp ce pâcla se aşternea din ce în ce mai groasă. Jur-împrejur erau înconjuraţi de aburi aidoma celor de pe pârâul morţilor, ce ducea pe lumea cealaltă, ca-n basmele bătrâneşti.</p>
                  <p rend="justify">Sâvu a mai boscorodit o vreme. Ba că prea lesne au fost găsiţi luntraşii, şi încă fără plată; ba că feţele lor arătau mai curând a lotri şi nu a pescari, şi multe altele. Până la urmă n-a avut încotro şi s-a urcat şi el într-o lotcă, urmând ca în cea de-a doua să se afle Marcu şi câţiva feciori vânjoşi, care aveau să calce primii pe ostrov. Grosul cetaşilor rămase pe mal, şi numai la nevoie s-ar fi repezit şi ei, căci, după spusele lui Ioja, douăzeci de azapi somnoroşi nu erau nici de luat în seamă.</p>
                  <p rend="justify">Din când în când răzbeau până la ei lătrături ori alte zvonuri ale nopţii, înfricoşându-i pe cei mai slabi de fire. Dar aceştia prinseră a-şi face puzderie de cruci când se ivi pe neaşteptate în calea lor o matahală întunecată, ce nu putea fi alta decât ştima apelor. Luntraşul însă era liniştit şi le făcu semn cu degetul la buze să nu facă gălăgie, murmurând scurt: „Ada-Kaleh”.</p>
                  <p rend="justify">—  Dacă-i aşa, se cam răsti Sâvu, fără a ţine seama de luntraş, de ce nu se vede nici un fel de foc de strajă? Nu cumva le-au stins anume? Oare toată lumea doarme acolo?</p>
                  <p rend="justify">Mâna grea a prigoreanului se lăsă pe umărul vâslaşului, dar acesta răspunse pe dată.</p>
                  <p rend="justify">—  Sunt învăţaţi cu pescarii de noapte, apoi nici nu le este îngăduit să tulbure somnul înălţimii-sale. Niciodată vrăjmaşii n-au pus piciorul pe ostrov, aşa n-au teamă de nimeni.</p>
                  <p rend="justify">Cele auzite ar fi trebuit să-l liniştească, părând adevărate, totuşi o presimţire a lui, cum că se aflau în primejdie, nu-i dădea pace. Abia aştepta să se vadă pe uscat cu spada în mână, căci legănatul…</p>
                  <p rend="justify">—  Fugi, Sâvule!…  Vânzare!…  Nu veniţi, fraţilor! se auzi în întuneric strigătul lui Marcu.</p>
                  <p rend="justify">Pocnete de sâneţe, ba şi câteva săcăluşe îi acoperiră glasul, iar plumbii prinseră a le vui pe la urechi.</p>
                  <p rend="justify">—  La vale! porunci Sâvu, văzând că luntraşul voia să se îndrepte către unde era vacarmul. Feciori, daţi-l la o parte şi trageţi voi la lopeţi, care cum veţi şti, că nu-i vreme de pierdut.</p>
                  <p rend="justify">—  Nu-i cu putinţă! se împotrivi barcagiul. Aici e un vârtej care ne trage spre Ada-Kaleh şi nu putem ieşi din el.</p>
                  <p rend="justify">Atunci Sâvu îl pocni cu latul spadei în moalele capului şi-i făcu vânt în apă, fără a mai sta la tocmeală.</p>
                  <p rend="justify">—  Nu vă lăsaţi! Au să ne ajute cei de pe mal, numai să apucăm să ne îndepărtăm de blestematul ostrov, îşi îndemnă el tovarăşii.</p>
                  <p rend="justify">N-avea habar cum să se descurce, bizuindu-se mai mult pe tăria braţelor fecioreşti. Însă au avut un dram de noroc, ori poate că dârzenia cu care s-au împotrivit apei i-a îndepărtat de locul primejdios şi chiar şi pocnetele conteniră, semn că-i pierduseră din vedere. O strângere de inimă simţea fiecare, însă niciunul nu cuteza să se întrebe cu glas tare de soarta tovarăşilor lor. Erau lac de sudoare, însă păreau a nu simţi osteneala, vâslind întruna până când cerul prinse a se lumina către răsărit. Şi poate că nici atunci nu s-ar fi oprit, căci pâcla cea deasă se cam risipise, dar s-au pomenit înţepeniţi în crengile unor sălcii ce străjuiau malul.</p>
                  <p rend="justify">Sâvu sări cel dintâi, dar se afundă până la genunchi în mâl şi prinse a sudui de mama focului.</p>
                  <p rend="justify">—  No, acum să vă văd, feciori! zise el. Până aici venirăm noi cumva, dar prin imala asta cum o mai scoatem la capăt? Musai să ieşim din smârcuri şi să ne hodinim o ţâră oasele, căci la vale o mai apucăm abia la noapte, aşa că priponiţi cumva barca. Ne-am învăţat cu ea şi va fi mai lesne de acum încolo.</p>
                  <p rend="justify">—  Mai bine ar fi să ne ducem mai în jos, îşi dădu părerea unul. Nici că am putea să ne întindem în mâl, iar de mâncat şi aşa n-avem ce.</p>
                  <p rend="justify">—  Cred că ai dreptate! încuviinţă Sâvu şi se caţără la loc.</p>
                  <p rend="justify">— Barem să fi ajuns pe malul românesc, adăugă un altul.</p>
                  <p rend="justify">—  Oricum trebuie să ne ascundem, şi ar fi bine să putem ajunge cât mai departe, răspunse Sâvu.</p>
                  <p rend="justify">Mai întâi se gândise să se întoarcă la Orşova, ca împreună cu cei rămaşi să mai încerce o dată să ajungă în Ada-Kaleh, dar îndată şi-a dat seama că n-ar fi fost cu putinţă. Pentru Marcu nu mai puteau să facă nimic ei singuri. Numai boierul acela muntean, neam cu Vodă, s-ar putea băga să-l scoată din ghearele turcului. Banii au să-i strângă toate satele din jur, căci Marcu era iubit de toţi.</p>
                  <p rend="justify">Aproape un veac li s-a părut drumul până au izbutit să apuce pe malul Oltului, către deal, trăind din mila localnicilor şi ajungând adevăraţi cerşetori. Nici n-a fost de mirare că la conacul de la Brătăşani abia au fost lăsaţi să se aşeze în preajma grajdurilor, căci nimeni nu-i credea, că nu sunt nişte milogi neisprăviţi. Totuşi boierul auzi de sosirea lor şi, cu toate că nu-i prea venea la socoteală, îl chemă pe Sâvu la el. Privi cu scârbă la înfăţişarea bănăţeanului, dar cum deschise gura îşi dădu seama că nu era un oarecine de pe drum, apoi se posomorî auzind cele întâmplate şi zise gânditor:</p>
                  <p rend="justify">— Spui că l-a prins pe kir Marcu?</p>
                  <p rend="justify">—  Aşa socot, boierule! răspunse Sâvu.</p>
                  <p rend="justify">— Păi ce căuta el acolo?</p>
                  <p rend="justify">—  Doar ţi-a dat de ştire, boier vel-vistiernice. De mirare că n-a ajuns până acuma. Păgânul i-a nimicit satul…</p>
                  <p rend="justify">—  Nu ştiu despre asta nimic. Acuma aflu. Apoi, ce dacă i-a prădat casa?…  Cine l-a pus să plece să se răzbune de capul lui? Nu era mai cuminte să se fi înfăţişat la mila măriei-sale, care-i bun prieten cu Ferhad-paşa? Luat cu vorbă bună…</p>
                  <p rend="justify">—  Ce să-i mai facă? i-o cam reteză Sâvu. I-au ucis muierea şi toate neamurile. Mai putea să le dea viaţă?</p>
                  <p rend="justify">Vel-vistiernicul Ghinea Brătăşanu fu supărat că nu-l lăsase să isprăvească vorba şi zise răstit:</p>
                  <p rend="justify">—  Dar, ia spune-mi, cine eşti şi ce pofteşti de la mine? Cum de-ai ajuns aici?</p>
                  <p rend="justify">—  Să-mi fie cu iertăciune, boier vistiernice! plecă pletele prigoreanul. Eu mi-s Sâvu, cândva căpitan în slujba domniei la măria-sa vodă-Tomşa, dar, mai presus de toate, frate de cruce cu Marcu. Ce vreau?…  Nimic alta decât să-ţi ţii domnia-ta făgăduiala, precum ai zis în scrisoare…</p>
                  <p rend="justify">—  Omule, nu mă băga în păcat, că eu habar n-am despre ce vorbeşti. N-am scris nimănui nimic! Am să mă rog de măria-sa pentru Marcu, să fie iertat de turc, dar nu eu l-am băgat acolo.</p>
                  <p rend="justify">—  Nici n-am zis asta, boierule…  Iacă, îi bine şi cum spui domnia ta! bătu în retragere Sâvu, prea istovit ca să se ia la harţă cu vel-vistiernicul. Acesta îşi dădu seama că bănăţenii, chiar aşa, zdrenţăroşi cum se arătau, ar fi putut să se facă oşteni domneşti de mare preţ şi porunci să fie ospătaţi mai ca lumea, ba să li se dea şi veşminte. Le ceru însă ca nu cumva să plece de la curtea lui, până ce se va întoarce de la Târgovişte, cu răspunsul voievodului. În răstimp, Marcu şi cei patru tovarăşi ai lui scăpaţi cu viaţă fură legaţi-fedeleş şi trântiţi la picioarele lui Ferhad-paşa, chiar în aceeaşi noapte, la lumina făcliilor. Văzându-i, paşa rânji cu mulţumire şi fără nici o judecată porunci descăpăţânarea tuturor, mai puţin a lui Marcu. Acesta pricepea limba Profetului şi se înfiora, bănuind o moarte mai crâncenă decât a celorlalţi. Un licăr de bucurie îi unse totuşi sufletul, căci printre cei ucişi nu era şi Ioja. Barem el scăpase şi poate avea să-l răzbune, îşi zicea, neîndoindu-se nici o clipă că barcagiii fuseseră vânzătorii. Cât despre Sâvu, nu mai încăpea vorbă că dacă ar fi fost prins s-ar fi aflat alături.</p>
                  <p rend="justify">Cumplita osândă fu adusă la împlinire pe dată şi, sub ochii lui îndureraţi, cei patru tovarăşi îşi pierdură capetele în praful de la picioarele butucului. El însă fu priponit de un belciug de care se agaţă otgoanele corăbiilor şi lăsat în paza a doi azapi, chipurile, ca să se odihnească. Se-nţelege că n-a fost cu putinţă să pună geană pe geană, frământat de gândul cum ar fi putut să scape, ori să-şi vândă cât mai scump pielea. Se încredea în vorbele lui Ioja cum că turcii n-ar fi fost mai mult ca vreo douăzeci, ba uneori i se părea că aude glasul lui Sâvu îndemnându-şi fârtaţii în ajutorul lui, dar liniştea nopţii dăinuia mai departe peste întreaga fire. Alteori îi apărea chipul înlăcrimat al Anei, chemându-l cu ochii ei stinşi, aşa cum făcea odinioară, când voia să-l facă să plece în tăcere de lângă leagănul copilului. „Lăzărel!…  O mai fi trăind, sărmanul?…  Nu mai am pe nimeni!”, gemu el şi i se umeziră ochii. N-ar mai fi avut pentru ce să trăiască, dar nici să moară în furci, ca un netrebnic.</p>
                  <p rend="justify">Când soarele s-a înălţat de-o suliţă, doi gealaţi l-au înşfăcat pe Marcu, despuindu-l în pielea goală, după care l-au târât, în văzut mulţimii, lângă un zid de piatră. Abia atunci a priceput ce soartă îl aştepta, zărind fioroasele cârlige ce-şi arătau colţii spre el. Avea să sfârşeaşcă istovit de sete şi de foame atârnat în ele în vreme ce arcaşii, mai mult sau mai puţin iscusiţi, îl vor săgeta în aşa fel ca să nu moară îndată. Cel mai de nesuferit avea să fie rânjetul gloatei care-l va batjocori, aruncând asupra lui cu tot felul de murdării şi sărind în sus de bucurie, dacă ar fi văzut vreun semn de suferinţă pe obrazul osânditului. Nici nu putu să-şi stăpânească strigătul, când ghiara ascuţită de fier îi pătrunse pe sub coaste, înăbuşindu-l. Apoi fură ţintuite mâinile şi picioarele, dar nu mai avu nici un pic de vlagă în el, încât îşi pierdu simţirea…</p>
                  <p rend="justify">Să fi trecut o săptămână?…  o zi?…  o clipă?…  Marcu nu-şi mai dădea seama. Simţi răcoarea apei puturoase ce i se revărsa din creştet peste întreg trupul, înviorându-l cu încă un strop de viaţă, dar nu fu în stare să deschidă ochii. În schimb simţi arsura unei săgeţi înfipte în pulpă şi…  alta…  şi alta…  A fost prea mult pentru răbdarea lui şi un urlet prelung îi sfâşie pieptul.</p>
                  <p rend="justify">—  Ha, ha, ha! Trăieşte! se auzi vocea paşei, care ţinuse să nu se lipsească de asemenea privelişte. Martirul înţelese că-l aşteptau şi alte chinuri drăceşti, singura lui nădejde fiind într-o moarte cât mai apropiată. Şi nu atât de teama suferinţei, cât să nu mai audă bucuria celor din jur, care-şi spuneau oameni.</p>
                  <p rend="justify">—  Ascultă, ghiaurule, ştiu că pricepi limba noastră, zise paşa cu glas tare. Mai înainte de a te înghiţi focul gheenei, vreau să afli că însuşi fiul tău te-a vândut.</p>
                  <p rend="justify">—  Lăzărel? murmură Marcu tresărind. Peste poate…  unde-i?</p>
                  <p rend="justify">Ochii lui înceţoşaţi abia dacă mai puteau zări ceva, iar dacă ar fi fost cu adevărat Lăzărel, l-ar fi iertat din toată inima, numai să-i mai vadă o dată chipul. Sau poate că ar fi fost mai bine să ducă cu el în lumea umbrelor înfăţişarea fecioraşului de altădată…</p>
                  <p rend="justify">—  Iată-l! şi slujitorii paşei îl împinseră în faţă pe Ioja. Tu l-ai trimis la târg, iar el a venit de-a dreptul la mine ca să-mi spună cât de înstărit îi satul vostru. Două pungi cu zloţi i-au fost răsplata. Apoi l-am mai plătit şi atunci când mi-a dezvăluit că aveai de gând să mă păleşti peste noapte, iar dacă i-aş porunci, ar fi în stare să te şi ucidă.</p>
                  <p rend="justify">Ioja rămase cu capul în pământ, pentru că, deşi nu înţelegea vorbele turcului, bănuia că era dat în vileag, şi pentru întâia dată în viaţa lui simţi mustrarea cugetului.</p>
                  <p rend="justify">— Iudă! bâigui chinuitul.</p>
                  <p rend="justify">Simţea că-şi pierde puterea o dată cu scurgerea sângelui, şi totuşi, o mare bucurie îl cuprinse văzând că nu de Lăzărel era vorba. Şi-l aminti din nou, aşa cum era îmbrăcat în blestemata zi când a fost dus fără urmă în oastea împărătească, şi-i zâmbi cu blândeţe. Din nou s-a ivit şi buna lui Ana, ba şi obrazul înceţoşat al lui Gaşpar-vodă, şi toţi îl îndemnau să se lepede de lumea asta haină şi să li se alăture, dar nu izbutea nicicum…  O nouă tresărire! Altă săgeată i-a muşcat trupul, însă nu-şi mai dădea seama unde. Deschise ochii, vrând parcă să vadă de unde porneau uneltele morţii, şi atunci dădu cu privirea peste Ioja, în spatele dregătorilor paşei. Pricepu totul când acesta îşi încorda arcul…  şi pleoapele îi căzură în aşteptare. Zbârnâitul ucigător i se înfipse în grumaz, acoperindu-i pieptul cu un val de sânge cald. Mai apucă să audă pe stăpânul din Ada-Kaleh spumegând de furie: „Cine a fost nepriceputul?” şi o amorţeală plăcută îl învălui. Mai înainte de a-şi da duhul ţinu să-i mulţumească lui Ioja, dar cuvintele „Îţi mulţumesc, fiule”, n-au mai putut fi auzite de nimeni. Cerul prinse a se roti şi o pâclă îi acoperi privirea.</p>
                  <p rend="justify">—  Care a fost neghiobul? răcni din nou Ferhad-paşa. Cine a cutezat?</p>
                  <p rend="justify">Osânditul ar fi trebuit să se chinuiască zile în şir, dar săgeata i-a scurtat suferinţele, sfidând porunca paşei. Nu i-a fost prea greu să dea peste Ioja, rămas prostit cu arcul în mână şi cu o privire ciudată în ochi. Târât în faţa stăpânului, acesta l-a scuipat scârbit, mustrându-l:</p>
                  <p rend="justify">—  Nu ţi-a fost îndeajuns câte i-ai făcut, fiară?</p>
                  <p rend="justify">Stăpânul din Ada-Kaleh avea o ură osebită asupra vânzătorilor şi cu atât mai mult nu-l suferea pe Ioja, ştiindu-l feciorul mortului. Uciderea propriului părinte era o patimă bolnavă şi cerea pedeapsă neîndurătoare. Porunci ca ucigaşul să fie despuiat, luându-i toţi banii ce-i avea, apoi, biciuit până la sânge, a fost aruncat în vâltoarea apei, ca hrană pentru peşti.</p>
                  <p rend="justify">Greu de spus dacă nu cumva tânărul s-a lăsat anume în îmbrăţişarea morţii, căci, fiind un bun înotător, ar fi putut ieşi undeva la mal, departe de zbirii paşei. Creierul lui era însă măcinat de privirea blândă şi iertătoare, din ultima clipă, a celui pe care-l dusese la pieire, din prea marea lui lăcomie. Sâvu însă n-avea cum să ştie ce se petrecuse în frumosul ostrov dunărean şi se ţinea mai departe de capul boierului Ghinea să facă ce-o şti, numai să-l scoată pe Marcu din Ada-Kaleh. Cum însă marele boier cam tărăgăna fără rost, îşi aminti de Hrizea, cel care-i fusese oaspete lui Marcu la Bozovici. Părăsi deci pe delăsătorul Brătăşanu şi plecă la moşia vornicului din Bogdanei.</p>
                  <p rend="justify">La început fusese luat şi aici drept un pribeag oarecare şi cu greu pătrunse la stăpâna casei, jupâneasa Frăsina. Acesteia i s-a făcut milă de bieţii bănăţeni şi a poruncit să fie hrăniţi şi omeniţi până la sosirea soţului ei, plecat pentru vreo câteva zile. Dar când s-a întors acasă, lui Sâvu i-a venit cam peste mână să vorbească cu el, văzându-i bogăţia veşmintelor. Se temu chiar că acesta nici nu-şi va mai aminti de oropsitul Marcu. S-a înşelat însă, căci năvalnicul boier i-a răspuns pe dată:</p>
                  <p rend="justify">—  Mergem să-l scoatem de la turc. Eu şi cu Duţescu mă încumet să-l arunc pe paşă în Dunăre, dacă…</p>
                  <p rend="justify">—  Stai, omule! îl opri nevastă-sa. Vrei să treci peste Vodă? N-auzişi că alde Brătăşanu nu se bagă?</p>
                  <p rend="justify">—  Aida de! Ce-i fi vrând? Să-l las pe creştin în mâna păgânului? Nici gând! se burzului Hrizea.</p>
                  <p rend="justify">—  Nici eu n-am zis asta! nu se lăsă jupâneasa Frăsina. Tu socoti că împreună cu Duţescu al tău ai putea întoarce ţara pe dos, dar nu-i chiar aşa. Nu zic eu că nu-i viteaz şi cutezător, căpitanul, însă nu uita că domnitorul este prieten cu turcii şi nu are chef să se strice cu ei. Mai bine te-ai înfăţişa la picioarele lui şi să-l rogi să trimită carte turcului.</p>
                  <p rend="justify">—  Dacă nu vrea? N-a ascultat el pe Brătăşanu, care o ţine pe soru-sa, şi are să plece urechea la rugile mele?</p>
                  <p rend="justify">—  Abia atunci ţi-e îngăduit să faci ce vrei, dar pe ascuns.</p>
                  <p rend="justify">—  Jupâneaso, ai o minte de aur! râse Hrizea. Ce m-aş fi făcut eu fără domnia-ta?…  Dar până să punem noi totul la cale, Marcu poate ajunge prea-bine în lumea celor drepţi.</p>
                  <p rend="justify">—  Atunci lasă totul în seama lui Duţescu, răspunse femeia. Te lauzi pe toate drumurile că-i isteţ şi îndrăzneţ. Să vedem, el ce zice?</p>
                  <p rend="justify">—  Iertat să-mi fie că mă amestec şi eu, îndrăzni Sâvu. Socot că, dacă m-oi repezi cu acel căpitan, ne-om descurca noi cumva, şi chiar de ne-o prinde, am făcut-o după mintea noastră.</p>
                  <p rend="justify">—  Facă-vi-se voia! ridică Hrizea amândouă braţele. Aveţi dreptate că trebuie umblat în mare taină, ca să nu stârnim cumva mânia lui Vodă.</p>
                  <p rend="justify">Aşa se face că, la mai bine de patru săptămâni după moartea lui Marcu, un pâlc de călăreţi, aleşi unul şi unul de către căpitanul Duţescu, se îndrepta către ţinutul Mehedinţilor. Printre ei se aflau şi bănăţenii din ceata lui Sâvu, toţi înveşmântaţi ca seimeni, căci duceau un dar al măriei-sale către luminăţia-sa Ferhad-paşa, cu straşnică poruncă să fie înmânat numai la el, în ostrov, şi nu în altă parte.</p>
                  <p rend="justify">O  strânsă prietenie legă pe cei doi căpitani şi Duţescu îi povesti mai tot drumul cum taică-său luptase la Mirăslău şi Gorăslău, dar căzuse la moara de hârtie de lângă Braşov, în oastea lui Radu-vodă Şerban. Lui îi semăna în ticluirea urzelilor, dar şi în luptă deschisă cu spada, şi ţinea la Hrizea ca la ochii din cap. Apoi i-a spus lui Sâvu cum plănuia să ajungă la Ferhad-paşa.</p>
                  <p rend="justify">—  Lădiţa asta ferecată este o momeală pentru turc! arătă el spre calul ce o căra în spate.</p>
                  <p rend="justify">—  Dar ce-i în ea?</p>
                  <p rend="justify">— Nimic!</p>
                  <p rend="justify">—  Când o să vadă că ne-am bătut joc de el, paşa are să ne tragă în ţeapă.</p>
                  <p rend="justify">—  Aş vrea s-o văd şi pe asta! râse Duţescu. Mă prefac a umbla pe la lăcată, zicând că am pierdut cheia, iar domnia-ta ai să te repezi cu hangerul în beregata turcului.</p>
                  <p rend="justify">— Să-l ucid?</p>
                  <p rend="justify">—  Nicidecum! Numai îl ameninţi, şi eu sar pe dată alături, apoi cerem prinşii în schimbul vieţii lui ticăloase. Eu mă descurc binişor pe limba lui, aşa că să nu te temi…</p>
                  <p rend="justify">— Dar cu el ce vom face?</p>
                  <p rend="justify">După ce-i luăm pe ai noştri, ne ducem cu paşa în pădurile Mehedinţilor.</p>
                  <p rend="justify">— Ostatec?</p>
                  <p rend="justify">— De bună-seamă?</p>
                  <p rend="justify">Adevărat că aşa ceva numai prin mintea lui Duţescu ar fi putut să treacă, iar Sâvu se cam îngrijoră ca nu cumva să stârnească mânia domnitorului. Totuşi, pentru Marcu trebuia încercat orice.</p>
                  <p rend="justify">Ajungând în târgul Severinului au şi trimis vorbă pe ostrov, cerând îngăduinţă să se înfăţişeze strălucitului stăpân, dar paşa n-a încuviinţat să meargă decât cel mult doi oameni, zicând că va trimite el azapi să păzească nepreţuitul dar.</p>
                  <p rend="justify">— Ce ne facem? întrebă Sâvu cam îngândurat.</p>
                  <p rend="justify">—  Nici n-aveam nevoie de mai mulţi. Care osmanlâu va clinti, când Ferhad va avea jungherul la grumaz?</p>
                  <p rend="justify">—  Mă rog, dacă aşa socoti domnia-ta, se învoi prigoreanul.</p>
                  <p rend="justify">Duţescu însă îşi trimise oştenii într-un loc anume, pe malul Dunării, unde aveau să iasă cu ostatecul, şi-i povăţui ce să facă. Apoi se urcară în barca trimisă de paşă, în vreme ce alte două, pline cu oşteni, aveau să-i însoţească, spre a nu păţi vreun necaz. Cu ei se aflau numai barcagiul şi lădiţa, aşa că nu se mai socotiră nevoiţi să se ferească, bănuind că turcul nu le cunoştea limba.</p>
                  <p rend="justify">—  Tot aşa am plecat şi atunci, se înfiora Sâvu, zărind moscheea din Ada-Kaleh, care-şi înălţa minaretele spre cer, smulgându-se din verdeaţa înconjurătoare. Parcă, să zic, ceva mai la deal, dar eram mai mulţi.</p>
                  <p rend="justify">—  Însă pe întuneric, adăugă zâmbind Duţescu. Iată-ne oaspeţii stăpânului din Ada-Kaleh şi la plină vedere, apăraţi chiar de azapii lui. Nu-i aşa?</p>
                  <p rend="justify">Luntraşul i-a ascultat o vreme şi, pe neaşteptate, s-a băgat în vorbă:</p>
                  <p rend="justify">—  Bre ghiaur! Eu ascultam la voi şi auzit prostii vorbeam. Amândoi îl priviră uluiţi.</p>
                  <p rend="justify">—  Voi nu ştiam ce păţim ghiaurii prinşi?</p>
                  <p rend="justify">— Nu! sări Sâvu, temându-se de o nouă capcană.</p>
                  <p rend="justify">—  Ehei, efendi. Ăla ghiaur la cârlige crăpat. Ceilalţi, cap tăiat la ei. Voi la fel voiam?</p>
                  <p rend="justify">Căpitanul Duţescu nu se mulţumi numai cu atât, ci îl descusu pe barcagiu pe limba lui şi atunci află cumplitul adevăr. Mergeau degeaba, fiind morţi cu toţii. Sâvu îngălbeni când auzi crâncenul sfârşit al lui Marcu, şi nu fu în stare să mai scoată un cuvânt.</p>
                  <p rend="justify">—  Ne întoarcem! hotărî Duţescu.</p>
                  <p rend="justify">— Acum nu puteam, ghiaur-efendi. Nu vedeam azapi? Pe dată dam la fundul apei.</p>
                  <p rend="justify">Zâmbetul de încredere pieri de pe faţa lui Duţescu, iar mintea lui se zbătea acum spre a găsi scăparea, căci de mers pe ostrov nici nu mai putea fi vorba.</p>
                  <p rend="justify">—  Oare chiar suntem pierduţi? întrebă şoptit Sâvu.</p>
                  <p rend="justify">—  Încă nu! şi faţa căpitanului se lumină iar. Apoi începu a vorbi turceşte cu luntraşul:</p>
                  <p rend="justify">—  Ascultă bre…  cum îţi spune?</p>
                  <p rend="justify">— Cekârge, efendi.</p>
                  <p rend="justify">— Vrei să te fac bogat? De azi, scapi de sărăcie.</p>
                  <p rend="justify">— Auzi vorbă?! zâmbi strâmb turcul. Să fie oare careva s-o îndrăgească într-atât ca să nu se scape de ea?</p>
                  <p rend="justify">— Atunci îi bine, Cekârge! Vezi tu lada asta?</p>
                  <p rend="justify">— Îhî!</p>
                  <p rend="justify">—  Ei bine, este plină-ochi cu nestemate. Preţul răscumpărării celor ucişi. Nu mai vreau s-o dau stăpânului tău, că nu merită. Ţie ţi-o dăruiesc toată!</p>
                  <p rend="justify">—  Mie?! Să cred oare?…  dar ce mă fac?…  nici n-apuc să ajung cu ea acasă…</p>
                  <p rend="justify">—  Nu va şti nimeni că-i la tine. N-ai decât s-o vinzi cu bucăţica. Om te fac! În schimb, tu ne scoţi pe malul românesc, colo, în dreptul Simianului, apoi te duci la vale cu lotca şi-ţi îngropi comoara. Nici că trebuie să te mai întorci, să dai socoteală cuiva.</p>
                  <p rend="justify">— Dar cu azapii ce fac?</p>
                  <p rend="justify">—  Treaba ta! Pentru asta îţi dau o avere, ca să ne scapi. Altfel, crezi că nu opream eu giuvaericalele? Dar n-am poftă să-mi las căpăţâna pe ostrovul vostru afurisit.</p>
                  <p rend="justify">Barcagiul îl privi neîncrezător pe Duţescu, apoi se uită către bărcile azapilor, rămase mai în urmă, şi spuse hotărât:</p>
                  <p rend="justify">—  Mă-nvoiesc! Mai întâi să-mi dai lădiţa, s-o dosesc în fundul bărcii.</p>
                  <p rend="justify">—  Asta nu, frăţioare! Mă iei drept prost? Pe urmă să mă duci plocon paşei?</p>
                  <p rend="justify">— N-ai decât să-mi crapi capul, efendi, dacă nu-s cu gând bun. Doar ai spada în mână.</p>
                  <p rend="justify">Duţescu se prefăcu a chibzui, apoi îi făcu semn că poate să ia lădiţa.</p>
                  <p rend="justify">—  Bine! Fie cum vrei tu! Dar cum ai să scoţi barca din ochii urmăritorilor?</p>
                  <p rend="justify">—  O iau încolo, spre mal, arătă el târgul Severinului, căci numai eu ştiu cum curge şuvoiul prin locul acesta. Apa, izbindu-se de fundul ostrovului, se întoarce şi face un vârtej. Azapii se vor lua după noi şi când or să intre în bulboană tragem cu toţii la vâsle, după cum am să spun eu. În apropierea ţărmului, săriţi amândoi deodată, şi descurcaţi-vă cum veţi şti.</p>
                  <p rend="justify">Duţescu dădu mulţumit din cap şi se întoarse către Sâvu.</p>
                  <p rend="justify">—  Ştii să înoţi? îl întrebă el.</p>
                  <p rend="justify">Bănăţeanul îl privi mirat, căci nu înţelesese nimic din ce vorbiseră cei doi până atunci.</p>
                  <p rend="justify">— Nu prea, dădu el din cap.</p>
                  <p rend="justify">—  Apă nu mare estem, bre, se băgă turcul. Apropiem de mal şi zdup!</p>
                  <p rend="justify">Duţescu îl lămuri pe Sâvu ce plănuise, bănuind că azapii se vor învârti o vreme în vârtej, răstimp în care ei ar ajunge la semenii lor, gonind cu toţii cât mai departe de Dunăre. Nu i-a mai pomenit însă nimic de „răsplata” făgăduită, ca nu cumva să întrebe ceva nelalocul lui şi să afle barcagiul.</p>
                  <p rend="justify">Prinseră a pluti cu iuţeală pe firul apei la vale, făcându-i pe azapi să urle, întrucât bănuiau ceva necurat la mijloc şi vâsleau acum din răsputeri ca să-i ajungă pe fugari. Se liniştiră însă curând, când îi văzură că se întorceau împotriva apei, către deal, şi lăsară şi ei bărcile în voie, socotind că intraseră în vreo bulboană. Oricum, tot pe ostrov aveau să iasă la mal, aşa că le dădură pace, mărindu-se depărtarea dintre ei.</p>
                  <p rend="justify">—  Acum, bre! strigă deodată Cekârge, strângându-şi lădiţa cu genunchii. Săream şi fugeam! îi mai îndemnă el.</p>
                  <p rend="justify">Holbă ochii la Duţescu, dar nu mai apucă să zică nimic, fiindcă acesta îl pocni cu lopata, prăvălindu-l peste râvnita lădiţă.</p>
                  <p rend="justify">— Sări! porunci el, dându-i brânci lui Sâvu.</p>
                  <p rend="justify">Urletele neputincioase ale azapilor, care văzusem cele petrecute, le ajunseră la ureche, dar fără plumbii traşi din sâneţe, care se pierdeau undeva în apă, la jumătatea drumului. Sudălmile lor au fost zadarnice, fiindcă Cekârge avusese dreptate şi curând simţiră pământul sub picioare. Din câteva salturi fură pe mal, fără să se mai uite înapoi spre nefericitul barcagiu, care plutea acuma spre Ada-Kaleh, cu vâslele bălăbănind la voia întâmplării.</p>
                  <p rend="justify">Abia când s-au mai oprit să-şi tragă sufletul, fiind la adăpost, Sâvu îşi arătă nedumerirea:</p>
                  <p rend="justify">—  De ce l-ai pocnit, câtă vreme şi-a ţinut făgăduiala?</p>
                  <p rend="justify">—  Ca să-i scap viaţa.</p>
                  <p rend="justify">—  Paşa l-ar fi scurtat de cap pentru fuga noastră, căci el n-avea să spună nimic de lădiţă.</p>
                  <p rend="justify">—  Aşa însă are să i-o apuce el, şi când o vedea pietrele…</p>
                  <p rend="justify">—  Se va uita prostit la ele, adăugă Duţescu râzând. Sâvu păru totuşi nemulţumit de purtarea lor.</p>
                  <p rend="justify">—  Mai bine i-am fi dat nişte bani.</p>
                  <p rend="justify">—  Numai răcliţa aceea ferecată ar fi putut să-l ispitească să înfrunte mânia paşei. Poate că are norocul să fie şi răsplătit, căci lovitura primită este o dovadă a nevinovăţiei lui.</p>
                  <p rend="justify">Într-adevăr, Ferhad-paşa rămase cu gura căscată văzând pietricelele şi multă vreme s-a tot întrebat ce-or fi urmărit ghiaurii aceia ţicniţi, neputând să-şi închipuie că ar fi vrut să-şi bată joc de el.</p>
                  <p rend="justify">Fugarii se întâlniră în cele din urmă cu oştenii care-i aşteptau şi care nu scoaseră o vorbă văzându-i uzi-leoarcă, bănuind că va fi fost vorba de o fugă neaşteptată. Aprinseră un foc şi curând voia-bună se aşternu pe faţa căpitanului Duţescu.</p>
                  <p rend="justify">—  Aşa scăldat mai zic şi eu, făcu el, lovindu-şi braţele ca să se încălzească.</p>
                  <p rend="justify">—  Bine că am scăpat teferi din vâltoarea Dunării, adăugă şi Sâvu.</p>
                  <p>—  Ca să intrăm în cea a vieţii, ca şi până acum, oftă cu tâlc Duţescu.</p>
               </div>
               <div type="div3">
                  <head>COROANA RÂVNITĂ </head>
                  <p>DE LA O VREME asupra frumosului oraş Messina, care îşi oglindea casele şi chiparoşii în apele azurii ale Mediteranei se abătuseră zvonuri de mare primejdie din partea corsarilor aflaţi sub ascultarea sultanului. Aceştia vânturau mările în lung şi în lat, şi, nu o dată, coborând pe ţărmuri, jefuiau şi pustiau totul în calea lor, lăsând în urmă numai plâns şi jale.</p>
                  <p rend="justify">Pe malul cel mai de către miazăzi, de unde se zărea Sicilia,se aflau pe la 1629 casele bogatului nobil Carlo Cigalla. Avea puzderie de slujitori şi un om cu vază ca el nu găseai, nu numai în oraş, ci în întregul regat al Neapolelui. Dar, cu toată starea lui înfloritoare, era mâhnit peste poate, căci de vreun an de zile nu mai căpătase veşti de la singurul lui moştenitor, Gian Michele. Răsfăţat de mic, tânărul Cigalla se obişnuise a face numai după cum îi tăia capul şi iată că acuma, pe neaşteptate, părăsise casa părintească şi oraşul, împreună cu prieteni de aceeaşi seamă ca să vânture lumea. La plecare luase, fără încuviinţarea cuiva, cutia cu giuvaericale a mamei sale, pe care o isprăvi în numai şase luni, în vreme ce un altul, mai chibzuit, ar fi trăit din belşug mai bine de doi ani, cu banii căpătaţi din vânzarea lor.</p>
                  <p rend="justify">Bătrânul Cigalla se înspăimântase, de la o vreme, ca nu cumva odrasla lui să fi căzut în mâinile corsarilor, căci până în primăvara acelui an nu aflase nimic despre soarta hoinarului. Mamă-sa, în schimb, se ducea zilnic la catedrala oraşului şi ceva în inima ei îi spunea că odorul trăieşte. Ba într-o noapte o visase chiar pe sfânta Ana, care, zâmbindu-i din înălţimile cereşti, i-a spus că Gianino al ei ajunsese la mare cinste şi mărire, iar sfinţii nu puteau să mintă!</p>
                  <p rend="justify">Prin postul Paştelui, un străin bătu la poarta lui messer Cigalla şi-i întinse răvaşul mult aşteptat de la fugar. Carlo îl citi pe nerăsuflate, mai înainte de a-l înmâna nevesti-sii, dar nevenindu-i a crede cele scrise de fecior, îl mai luă o dată de la capăt şi abia după aceea se uită după aducător.</p>
                  <p rend="justify">—  Domnia-ta, signor…?</p>
                  <p rend="justify">— Capello! Giovani Capello, răspunse străinul. Sluga domniei-voastre.</p>
                  <p rend="justify">—  Voiam să te întreb, signor Capello, dacă ai ştire ce-mi scrie fiul meu, căci mie nu prea îmi vine a crede.</p>
                  <p rend="justify">—  Bănuiesc că v-a dat vestea că este pe cale să se însoare cu o prinţesă de neam mare.</p>
                  <p rend="justify">—  Întocmai! Dar cum a intrat în vorbă, fără ca noi, părinţii, să tocmim zestrea, aşa după cum se obişnuieşte?</p>
                  <p rend="justify">—  Fata cu care are cinstea a se însoţi este Hana de Podebrad, fiica ilustrului conte cu acelaşi nume, care se trage din regii Boemiei şi este deosebit de bogată, pe lângă frumuseţea pe care i-a dăruit-o cerul.</p>
                  <p rend="justify">—  Ei, vezi domnia-ta, signore, chiar pentru aceea mi se pare o încurcătură. Uşuratecul de fiu-meu s-a dat drept fecior de prinţ, ori noi, deşi am avea tot dreptul, căci vechimea familiei este cu mult mai mare…</p>
                  <p rend="justify">—  Ştiu, signore! Giani mi-a spus totul. Acesta este şi ţelul venirii mele aici, ca să punem la cale nunta. Ne trebuie însă bani, ca să cumpărăm titlul de principe.</p>
                  <p rend="justify">— Bani avem! De unde titlu?</p>
                  <p rend="justify">—  Găsim! Am eu prietenii mei la Gran Turco, iar principatele dunărene sunt în împărăţia lui. Dăm vreo sută de mii de scuzi…</p>
                  <p rend="justify">— Cât?!</p>
                  <p rend="justify">—  Giani îmi spune că n-are să fie prea greu pentru domnia-ta. Ca să izbutim, vom împărţi multe daruri, mai cu seamă la sărai…</p>
                  <p rend="justify">—  Dar nu s-ar putea să găsească o mireasă care să mă coste mai puţin? Slavă domnului, că Italia este plină de fete şi chiar de principese, dacă asta visează.</p>
                  <p rend="justify">—  Eu nu zic ba, dar domniţa Hana este mai presus de toate! Cât priveşte contele de Podebrad…  se bucură de mare cinste pe la toate capetele încoronate ale lumii, încât nu l-aş sfătui pe Giani să-şi încalce cuvântul dat.</p>
                  <p rend="justify">—  Mii şi sute de draci! înjură Cigalla, tocmai când pătrunsese şi nevastă-sa în încăpere.</p>
                  <p rend="justify">— Nu cumva a venit scrisoare de la Gianino? Unde-i?</p>
                  <p rend="justify">—  Cum naiba s-or fi aflând toate în casa asta? răbufni Carlo. Poftim, citeşte marea bucurie ce ne-a făcut scumpetea domniei-tale de băiat!</p>
                  <p rend="justify">Femeia înşfacă pe dată răvaşul şi, desluşind despre ce era vorba, se lumină la faţă şi murmură, cu ochii în tavan:</p>
                  <p rend="justify">—  Madonă graţioasă! Iubită sfântă Ana, îţi mulţumesc!</p>
                  <p rend="justify">—  Doar nu vrei să spui că sfânta Ana l-o fi povăţuit să ne bage la aşa cheltuială? Ascultă şi tu ce spune domnia-lui, şi mai ales cât bănet trebuie să punem la bătaie. Cu aurul ăsta am putea cumpăra toate fetele de măritat din Messina la kilogram… dar ce spun eu?…  din toată Italia! Parcă ar fi un harem, şi nu o singură mireasă.</p>
                  <p rend="justify">—  Stai! Ce te aprinzi aşa? îl opri soaţa. Ce bani? De asta ne putem noi plânge? Tu nu te bucuri de ce are să ajungă Gianino al nostru?</p>
                  <p rend="justify">Bătrânul Cigalla se uită la ea buimăcit, în vreme ce străinul dădea din cap, încuviinţând. Încurajată de privirea lui Capello, fericita mamă îşi săltă pieptul şi spuse hotărâtă:</p>
                  <p rend="justify">—  Signore, dacă este vorba de vreo cheltuială pentru viitorul fiului meu, eu fac tot ce trebuie, ca să devină ce am visat şi să se împlinească destinul.</p>
                  <p rend="justify">— Signora! se înclină cu smerenie Capello.</p>
                  <p rend="justify">Se vede treaba că doamna Cigalla avea un cuvânt foarte greu în căsnicie, mai cu seamă că o parte din avere provenea din zestrea adusă de ea, aşa că soţul păru a se mai domoli.</p>
                  <p rend="justify">—  Bine! făcu el cam înciudat. Dar avem noi să-i arătăm acelui conte de…</p>
                  <p rend="justify">— Podebrad, răsti apăsat oaspetele.</p>
                  <p rend="justify">—  Aşa cum spui! se îndârji bătrânul. O fi el de viţă veche, dar şi Giani va fi principe turc!</p>
                  <p rend="justify">— Ceee?! sări speriată signora Cigalla.</p>
                  <p rend="justify">—  Nici vorbă, doamnă, o linişti Capello zâmbind. Va stăpâni un principat în împărăţia turcului. Este adevărat că locuitorii sunt schismatici de rit grecesc, dar tot creştini sunt şi poate că, până la urmă, însuşi Gianino are să-i ducă la apostolica noastră credinţă catolică, spre marea mulţumire a sanctităţii-sale papa.</p>
                  <p rend="justify">— Acum ai văzut de ce s-a băgat sfânta Ana în daravela asta? rânji Carlo către nevastă-sa.</p>
                  <p rend="justify">—  Dacă-i pe aşa, atunci bucuria are să ne fie şi mai mare. Dumnezeu, sfânta Ana şi sanctitatea-sa…</p>
                  <p rend="justify">—  Şi toţi sfinţii!…  o îngână bărbatu-său. Să ştii că-l şi văd pe cucernicul nostru Gianino cu crucea într-o mână şi cu foarte scumpa lui mireasă pe genunchi, botezând pe toţi sălbatecii aceia, care te pomeneşti că mai mănâncă şi oameni, după câte am auzit eu…</p>
                  <p rend="justify">— Vai de mine! se sperie mama.</p>
                  <p rend="justify">—  Nu-i aşa, signora, râse Capello. Messer Cigalla glumeşte, ca să vă înfricoşeze, dar când are să afle câţi bani va scoate Giani de la „sălbatecii” aceia…</p>
                  <p rend="justify">— De aur?! sări Carlo.</p>
                  <p rend="justify">—  Se-nţelege! Ei nici nu păstrează argintul, îl dau copiilor să se joace cu el, în loc de pietricele. Chiar şi ţăranii au, acolo, mai mult aur decât neguţătorii noştri din Italia.</p>
                  <p rend="justify">—  Ei…  dacă-i pe aşa, se mai înmuie negustorul Cigalla, de ce n-ai spus de la început că nu-s bani aruncaţi în vânt?! Cum se numeşte faimosul principat?</p>
                  <p rend="justify">—  Valachia, ori Ţara Românească. Tot una-i!</p>
                  <p rend="justify">— Hm! făcu nedumerit Cigalla.</p>
                  <p rend="justify">—  Ei de fapt îşi spun români, numai vecinii le zic valachi.</p>
                  <p rend="justify">—  Parcă ai zice „romani”, şopti doamna Cigalla.</p>
                  <p rend="justify">—  Foarte adevărat, căci ei se trag din vechii romani de odinioară, care s-au dus acolo să se îmbogăţească.</p>
                  <p rend="justify">—  Ahaaa! făcu mulţumit Cigalla.</p>
                  <p rend="justify">—  Chiar şi limba latină de altădată au păstrat-o ca a lor, şi se aseamănă cu italiana noastră.</p>
                  <p rend="justify">—  Atunci are să-i fie lesne lui Gianino să se înţeleagă cu supuşii, se bucură mama.</p>
                  <p rend="justify">—  Mai ales când are să le ia aurul, adăugă vesel şi tatăl.</p>
                  <p rend="justify">—  În scurtă vreme, nici n-are să se mai cunoască vreo deosebire dintre prinţul Giani şi români.</p>
                  <p rend="justify">—  Dacă spui că-s plini de aur, zise iar Cigalla, poate că n-ar fi rău să scoatem o dobândă frumuşică la banii ce-i stricăm pe sultan. Ce zici?</p>
                  <p rend="justify">—  Fără grijă, messer, că ai să scoţi împătrit!</p>
                  <p rend="justify">—  Atunci, ce mai aşteptăm? Să batem palma! Dar domnia-ta cât pofteşti pentru osteneală? întrebă deodată Carlo Cigalla, privindu-l îngrijorat pe străin.</p>
                  <p rend="justify">—  Deocamdată, plata cheltuielilor, iar mai apoi slujba de sfetnic, un fel de cancelar al prinţului Giovanni Michele.</p>
                  <p rend="justify">—  Ştii că-i frumos, Carlo? bătu din palme signora Cigalla. Îmi place cum sună la ureche! Dar pe limba lor cum are să fie?</p>
                  <p rend="justify">—  După câte ştiu eu, „Ioan Mihai-vodă”.</p>
                  <p rend="justify">—  Bine, signora Cigalla, sună frumos, făcu soţul, dar noi să trecem la afaceri.</p>
                  <p rend="justify">Signora Fernando tăcu, însă nu părăsi încăperea, în vreme ce Carlo îşi aminti de ceva şi zice către străin:</p>
                  <p rend="justify">—  Dacă te ai atât de bine cu Gran Turco, pentru ce îţi mai cere bani? Şi încă aşa de mulţi? Nu s-ar putea să-i dăm după?</p>
                  <p rend="justify">— Iar începi? nu se rabdă femeia.</p>
                  <p rend="justify">Capello zâmbi mulţumit de sprijinul mamei şi începu cu voce tărăgănată:</p>
                  <p rend="justify">—  Vărul meu, Ricardo Bianchi, este bun prieten cu sultanul, dar mai sunt în preajma lui o droaie de slujbaşi şi mai mari şi mai mărunţi şi toţi aceştia trebuie plătiţi pe rând şi toţi la un loc se adună…  Poate că nici n-are să fie nevoie de atâţia bani, sau poate de mai mulţi…</p>
                  <p rend="justify">—  Ceee?! sări Carlo. Alţii?!</p>
                  <p rend="justify">—  N-auzişi că-i vei scoate împătrit? îl potoli soaţa.</p>
                  <p rend="justify">Bărbatul rămase o vreme să chibzuiască, apoi întinse mâna străinului.</p>
                  <p rend="justify">— Batem palma! hotărî el. Dar un înscris nu facem între noi?</p>
                  <p rend="justify">—  Nici vorbă! Să afle contele? Nu trebuie decât o scrisoare către bancherii domniei-tale la Istanbul, ca să-mi deschidă un credit acolo. Se înţelege că numai sub supravegherea alteţei-sale principelui Giovanni Michele…</p>
                  <p rend="justify">Ultimele cuvinte avură darul să-i liniştească pe fericiţii părinţi, care îl poftiră pe străin să-l ospăteze şi să întocmească cele de trebuinţă înţelegerii lor.</p>
                  <p rend="justify">Copleşit de daruri mărunte, dar de preţ, signor Capello părăsi Messina cu aceeaşi grabă cu care sosise, cerându-le gazdelor sale să păstreze cea mai mare taină, până aveau să izbândească.</p>
                  <p rend="justify">Dar n-a fost chip ca fălosul Cigalla să nu spună, cui voia şi cui nu voia să-l asculte, ce avea să ajungă feciorul său. „Gran Turco însuşi se rugase de el, fiindcă auzise despre vestita familie Cigalla”, se umfla el în pene, uitând să adauge şi banii ce trebuiau risipiţi pe malurile Bosforului.</p>
                  <p rend="justify">Un fior îi străbătu şira spinării când primarul însuşi îi spusese: „Nu cumva să fi fost vreun mascalzone, acel trimis al lui Giani, şi să te fi tras pe sfoară”, dar tot sărmana soaţă l-a potolit, amintindu-i că nu-i dăduseră străinului nici un ban peşin. Apoi trimisese şi el un om de legătură la Istanbul, ca să afle în ce ape se scaldă Bianchi şi dacă însuşi Capello este un om cinstit. În această privinţă, temerea celor din Messina se dovedi neîntemeiată, căci străinul era un om de cuvânt şi se duse la prietenul său Bianchi, cu adevărat omul padişahului, unde fu primit cu mare bucurie.</p>
                  <p rend="justify">—  Caro mio, îi zise acesta îmbrăţişându-l. Mai încape vorbă, ce nu fac eu pentru tine? Ştiu că vii să-mi ceri ceva şi eu sunt bun prieten cu Murad…</p>
                  <p rend="justify">—  Dar aş vrea mai întâi să ştiu cât are să mă coste!…  se îngrijoră Capello, cunoscând obiceiul locului.</p>
                  <p rend="justify">—  La padişah, nimic! Poate doar vreo corabie cu vin ce nu s-a mai pomenit. Cât despre ceilalţi, nu mai ai nevoie, câtă vreme sultanul va porunci. Dar despre ce-i vorba?</p>
                  <p rend="justify">Capello începu să-i povestească ce avea de gând şi atunci văzu o umbră pe faţa prietenului său.</p>
                  <p rend="justify">—  Are să fie mai greu, dragul meu, căci principatul este cerut de mulţi alţii, care au bani, nu glumă, şi tu ştii bine că pe lângă sultan mişună o haită întreagă de şacali. Oricum însă te poţi bizui pe prietenul tău Ricci, dar şi pe Gran Turco…</p>
                  <p rend="justify">Despărţindu-se de binevoitorul său amic, gândul lui Capello fu să-i dea de veste lui messer Cigalla că treaba este pe jumătate făcută, ceea ce avea să-i mărească întrucâtva creditul. Deodată însă auzi o voce mieroasă lângă el, chiar la ieşire:</p>
                  <p rend="justify">— Ce mai faci, nobile domn?</p>
                  <p rend="justify">Se întoarse şi zări tolănit într-un jilţ un turc, ce părea a fi de rang mare, după veşminte. Îi vorbise greceşte şi, cum el nu înţelegea prea bine această limbă, socoti că va fi fost vreo asemuire. Salută la rându-i şi răspunse:</p>
                  <p rend="justify">— Sluga, domniei-tale, efendi. Să-mi fie cu iertare, dar nu-mi aduc aminte să ne fi văzut cândva.</p>
                  <p rend="justify">—  Ai dreptate, arhonda, rânji străinul. Eu însă ştiu că domnia-ta eşti Giovanni Capello, şi mai ştiu că eşti prietenul lui signor Ricardo Bianchi.</p>
                  <p rend="justify">— Să zicem!</p>
                  <p rend="justify">— Numele meu este Curt Celebi.</p>
                  <p rend="justify">Italianul auzise de acest grec turcit care umbla să apuce domnia pentru un oarecare Leon Tomşa, fecior de voievod român, aşa că nu fu prea bucuros de întâlnire. Zâmbi totuşi cu prietenie şi întrebă:</p>
                  <p rend="justify">—  Pot să-ţi fiu de folos cu ceva, efendi?</p>
                  <p rend="justify">—  Cu multe, arhonda! Mai întâi să vorbim cinstit, negustoreşte! Ce primeşti domnia-ta pentru munca ce o faci? Să nu-mi spui că nu-i vorba de nimic, că nu te cred! Vrei tronul Valahiei pentru omul domniei-tale? Eu aşijderea, dar pentru al meu! După cum vezi, o spun pe faţă!</p>
                  <p rend="justify">—  Eu nu mă aleg cu nimic, efendi. Oamenii din ţara aceea vor un domn bun şi…</p>
                  <p rend="justify">—  Să lăsăm vorbele mari! Pe mine, vulpoi bătrân, ţi-ai găsit domnia-ta să mă amăgeşti? Încă o dată te întreb, cât?</p>
                  <p rend="justify">— Bani?!</p>
                  <p rend="justify">— Ce altceva?</p>
                  <p rend="justify">— Slujbă.</p>
                  <p rend="justify">—  Asta nu-i cu putinţă! Să zicem însă…  douăzeci de mii de scuzi, pentru domnia-ta, în schimbul unor vorbe bune strecurate la urechea lui signor Bianchi.</p>
                  <p rend="justify">Capello rămase gânditor, căci atâta amar de bani nu văzuse el niciodată.</p>
                  <p rend="justify">—  Şi cancelar al prinţului domniei-tale! răspunse el hotărât să se lepede de prietenul îndepărtat.</p>
                  <p rend="justify">—  Vezi că nu te pricepi? Ţara aceea n-are cancelar, iar slujbele sunt asemenea cu ale slugilor domniei-tale de acasă, supuse şi ascultătoare stăpânului.</p>
                  <p rend="justify">—  Prinţul meu a făgăduit şi va face pentru mine o slujbă de cancelar. Nu pot să-l înşel!</p>
                  <p rend="justify">Aflase că o căpătuială pe la domnia Valahiei nu era de dispreţuit şi că avea să-i aducă bani de trei ori mai mult decât i se făgăduiau.</p>
                  <p rend="justify">—  Are să-ţi pară rău! zâmbi răutăcios Curt Celebi. Dacă ar fi putut afla atunci ce avea să se întâmple, de bună-seamă că signor Capello s-ar fi mulţumit cu banii turcului, dar se bizuia pe vorbele prietenului său Bianchi. Nu se putea să nu izbutească! Ieşi deci, salutându-l cu trufie pe Curt Celebi, de parcă el i-ar fi dat câteva pungi cu aur.</p>
                  <p rend="justify">Cât despre Bianchi, acesta îl cam ducea cu vorba. „Caro mio, Giovanni”, îi spuse el într-una din puţinele zile când putea fi găsit treaz. „Nu ştiu cum se face, însă, de nu beau, nu mă-ncumet să cer sultanului să-l facă bey pe prietenul tău, iar după ce mă înfrupt din licoarea lui Bachus, parcă Dumnezeu îmi fură minţile. De nu mă-nşel, chiar i-am spus ceva lui Murad, dar se vede că şi Alah al său face la fel, căci legea lor nu îngăduie decât apa şi…”.</p>
                  <p rend="justify">Sărmanul Capello a simţit cum i se clătina pământul sub picioare, ascultându-l. A mai nădăjduit totuşi o bună bucată de vreme, până pe la începutul lui octombrie 1629, când a ieşit firman de domnie, însă pentru prinţul lui Curt Celebi. De Moldova nici nu putea fi vorbă, fiindcă acolo s-ar fi izbit şi de un amestec leşesc. „N-are decât să mai aştepte cu nunta şi să vie el însuşi aici, ca să putem scoate bani mai lesne, căci omul bătrânului Cigalla e un cărpănos” gândi el în cele din urmă. Apoi întocmi o scrisoare pentru Messina, lăsându-i să înţeleagă pe cei de acolo că i se cam spulberaseră nădejdile din pricina lipsei lor de încredere în mânuirea banilor.</p>
                  <p rend="justify">Vestea aşteptată de la Istanbul căzuse ca o găleată cu apă rece peste capul fălosului nobil, care hotărî ca nici să mai audă vreodată de însurătoarea feciorului, fie şi cu „o serafimă din rai, dacă se va fi găsind aşa ceva. N-are decât să meargă la mănăstire!” fu răspunsul lui către înlăcrimata mamă. „Gărgăunii domniei-tale, doamnă, m-au făcut să pierd o groază de parale, luându-mă după toţi şarlatanii. Călugăr să se facă!” strigă el nepăsător în faţa hohotelor de plâns ale nefericitei mame. Înscăunarea feciorului lui Tomşa-vodă în Muntenia umpluse de bucurie inimile…  moldovenilor. Se înţelege că nu ale tuturora, ci numai ale târgoveţilor, care nu uitaseră pe răposatul „voievod al calicilor”. Dar şi în rândul supuşilor noului voievod, chiar dacă s-ar fi bucurat careva, curând avea să fie dezamăgit, căci Leon-vodă adusese cu dânsul o droaie de cămătari, de la care se împrumutase şi acum aveau a secătui ţara. Prostimea, care de obicei se bucura la domnie nouă, văzând liota de greci, turci şi armeni care împânziseră ţara, se înspăimântase la gândul birurilor ce aveau să-i fie stoarse cu anasâna.</p>
                  <p rend="justify">Mulţi dintre boieri, însă, dădură fuga la poala domnitorului, după cum era datina, fie ca să capete vreo slujbă mai grasă, fie numai să afle în ce ape se scaldă noul stăpân. Nu fuseseră nici ei prea încântaţi, căci înaltele dregătorii erau date încă de la Istanbul celor cu care venise şi nici cu inimă către ţară nu se arăta.</p>
                  <p rend="justify">—  Boieri dumneavoastră! le zise el tuturor celor care-l întâmpinară. Ţara trece prin mare necaz şi de nu s-ar fi milostivit luminăţia-sa padişahul nostru, stăpânul cel prea-înalt, un străin ar fi fost acuma în scaunul Basarabilor.</p>
                  <p rend="justify">Murmure surde se auziră în rândul boierilor, fiindcă nici cel care le vorbea nu era de stirpe basarabă, dar nici care nu cuteză să-l înfrunte. Vodă socoti că surda nemulţumire se datora primejdiei de care scăpaseră, aşa că urmă fără grijă:</p>
                  <p rend="justify">—  Pentru aceea m-am jurat şi m-am îndatorat, punând obrazul domniei-mele în faţa acestor neguţători cinstiţi, care m-au sprijinit cu banii lor. Cuvine-se deci a le înapoia totul, cu dreptate şi bună orânduială, după cum ne-a fost învoiala.</p>
                  <p rend="justify">—  Dar ţara a fost întrebată de tocmeala măriei-tale? se auzi deodată vocea lui Niţă Floricoiu din Greci, făcându-i pe ceilalţi să împietrească de uimire.</p>
                  <p rend="justify">—  Doar nu vei fi socotind că domnia-ta eşti ţara, boierule! scrâşni Leon-vodă. Dar dacă-i aşa, iacă, poruncesc să fii întrebat acum!</p>
                  <p rend="justify">Făcu semn câtorva ieniceri din preajmă-i şi aceştia îl şi înşfăcară pe cutezător. Cu toată împotrivirea lui, fu silit să îngenuncheze în faţa voievodului care, vânăt de furie, îl păli cu topuzul peste fălci. Nu se auzi decât geamătul de durere al celui lovit, căci nimeni nu-i mai luă partea.</p>
                  <p rend="justify">—  Mai pofteşte careva să fie întrebat? rânji Vodă.</p>
                  <p rend="justify">Cu toţii se grăbiră să sărute mâna ce li se întindea şi cu mare grabă se înturnară pe la casele lor. Cei mai prevăzători, chiar de a doua zi porniră în pribegie pe la Braşov ori Sibiu, căci bănuiau ce avea să-i aştepte în ţară.</p>
                  <p rend="justify">Alte nădejdi risipite, dar numai pentru o vreme, căci Aslan-vornicul, Mihail-spătarul Coţofanul, Dimitrie-slugerul Filişanu şi mulţi alţi pribegi hotărâră să-şi zălogească bruma de avere ce o mai aveau asupra lor, jupânului Cristian din Braşov, şi să-şi tocmească lefegii în oaste. Rugară apoi pe aga Matei din Brâncoveni de peste Olt, fugar şi el, să le fie căpetenie şi porniră împotriva crudului voievod de la Târgovişte.</p>
                  <p rend="justify">Şi din nou norocul le stătu pe delături! În cea de-a douăzeci şi una zi de august a văleatului 7139, după cum arată însemnările vremii, ori 1631 în socoteala papistăşească, oştenii domnitorului i-au întâmpinat pe răzvrătiţi lângă biserica Mihai-vodă din cetatea Bucureştilor şi i-au înfrânt. Mulţi căzuseră muşcând ţarina, dar îndestui fură şi prinşii care-şi aşteptau soarta, legaţi-cobză unul de altul.</p>
                  <p rend="justify">—  Ha, ha, ha! Berbecii! rânji voievodul, asemenea părintelui său de altădată. Iacă, mişeilor, că vă aflaţi în puterea domniei-mele!</p>
                  <p rend="justify">—  Îndurare, slăvite stăpâne, se milogiră unii. N-am vrut! şi dădură să îngenuncheze.</p>
                  <p rend="justify">Fiind prinşi unii de alţii, îi târâră şi pe ceilalţi şi cu toţii se prăvăliră.</p>
                  <p rend="justify">—  Ei bine, am să hotărăsc însumi domnia-mea, zise Vodă mulţumit să-i vadă tăvălindu-se la picioarele lui. Sunt printre voi „berbeci cu lână bună”. Tu, Brătăşanule, cu capul tău cel prost, ai să stai la obadă ca prostimea, până ce vei scoate douăzeci de pungi.</p>
                  <p rend="justify">— Vai de mine, măria-ta! se văicări acesta. De unde?</p>
                  <p rend="justify">—  Să-ţi dea şi cumnatu-tău, Matei-aga, capul răzvrătiţilor! Doamne, că nu mi-a căzut el în mână!…  Să plătiţi voi, neamurile! Chiar şi tu, Brâncovene. Ce te holbezi aşa?</p>
                  <p rend="justify">—  Eu?! făcu Preda Brâncoveanu, unul dintre cei mai bogaţi boieri ai ţării.</p>
                  <p rend="justify">—  Da, tu, câine! Au nu-i eşti nepot? Tu însă ai să dai cu cinci mai mult ca ceilalţi şi încă zece pe deasupra, pentru neruşinare în faţa domnului tău!</p>
                  <p rend="justify">Voievodul se încruntă apoi către viermuiala de oameni ce-i stătea în faţă şi scuipă scârbit asupra lor.</p>
                  <p rend="justify">—  Care dintre voi mai pofteşte viaţă, să verse fără zăbavă vistieriei domneşti câte zece pungi.</p>
                  <p rend="justify">—  Să trăieşti, măria-ta! se bucurară aproape într-un glas cei mai mulţi dintre prinşi, răsuflând uşuraţi.</p>
                  <p rend="justify">Vodă însă îl zări printre ei pe Nuşă-armaşul, şi pe loc i se făcu negru în faţa ochilor.</p>
                  <p rend="justify">—  Tu, slugă nemernică, mă vânduşi pe treizeci de arginţi, ca Iuda, ai? şi-l scuipă în plin obraz. Pe acesta să-l trageţi în ţeapă! porunci el armaşului.</p>
                  <p rend="justify">Mai făcu vreo câţiva paşi, săltându-le capul cu vârful cizmei.</p>
                  <p rend="justify">—  Şi pe Mihai-clucerul şi pe Gheucă…  şi pe ăsta, începu să-i cam ia la rând, dar spre norocul nefericiţilor armaşul se făcu a nu-i mai putea alege pe osândiţi.</p>
                  <p rend="justify">Trecându-i furia, însă mai ales cu gândul la bani, Leon-vodă îi iertă mai apoi pe toţi, în afara lui Nuşă şi Mihai-clucerul. Ceilalţi fură prinşi în obezi şi trimişi la Târgovişte, până ce neamurile aveau să plătească răscumpărarea.</p>
                  <p rend="justify">Vestea se auzi până la Iaşi, trezind amintiri dureroase pentru unii. „Aşa făcea şi tătâne-său, Tomşa, şi tot berbeci ne zicea”, şuşoteau boierii înspăimântaţi. „A sosit ceasul dreptăţii la fraţii noştri munteni, dar în curând are să vină şi la noi”! se bucurau târgoveţii şi calicimea.</p>
                  <p rend="justify">Pribegii însă nu se lăsară şi după ce neamurile prinse îi răscumpărară, nu pregetară să pornească iarăşi împotriva domniei, dar de astă-dată nu cu spada, ci cu aur sunător.</p>
                  <p rend="justify">Cel dintâi prag călcat fu la Abaza-paşa, sangeac-beiul de Silistra, şi mai apoi la marele vizir, încercând în cele din urmă chiar şi la padişah. Nu li s-a părut deloc ciudat că printre prieteni s-a aflat şi italianul Capello, măcar că în trecut se zvonise că uneltea pentru dobândirea tronului în folosul acelui străin de care pomenise Leon Tomşa la înscăunare. „Te faci frate cu dracul, până treci puntea!” şi-au zis boierii şi l-au îngăduit printre ei. Dar făgăduiala de o sută de mii de scuzi, drept haraci, nu păru cu putinţă nici chiar lacomilor dregători otomani, care porunciră să pună Abaza-paşa domn pe Radu Ilieş, iar Leon-vodă fu mazilit, în a douăzeci şi una zi a lunii iulie 1632, spre marea uşurare a boierimii. Firmanul dat noului domn n-a fost pe placul multora şi mare mâhnire îi aduse lui signor Capello, care fu din nou povăţuit de prietenul său, Bianchi, să mai aştepte.</p>
                  <p rend="justify">Aspre vorbe de ocară îi auziră urechile domnului mazilit, pe drumul către Giurgiu. Cămătarii se şi pregătiseră să-l înşface de cum avea să pună piciorul pe ţărmul Bosforului, însă Leon Tomşa le-a jurat că are să ajungă iarăşi în scaun şi va plăti tuturora, mai ales hainilor.</p>
                  <p rend="justify">Abaza-paşa primi pe noul bey cu multă răceală, sfătuindu-l prieteneşte să se lase păgubaş de domnie, iar în taină trimise vorbă boierilor unde să-l întâmpine. Se vede însă că aceştia înţeleseseră în felul lor tâlcul vorbelor paşei, încât la întâlnirea cu proaspătul domn Radu Ilieş îi arătară armele şi-l puseră pe fugă. Pe loc au înscăunat pe Matei-aga din Brâncoveni şi au cerut luminaţiei-sale Abaza-paşa sprijin pe lângă Înalta Poartă pentru alesul lor. Acesta a primit cu bucurie, mai cu seamă darurile alăturate unei asemenea dorinţe, punând degrabă o vorbă bună la sărai.</p>
                  <p rend="justify">Din nou nenorocul i-a stat în cale lui Gian Michele Cigalla, şi prietenul său Capello mai trimise o scrisoare cu mare mustrare bătrânului nobil din Messina, învinuindu-l de zgârcenie. Furia lui însă nu era dreaptă, fiindcă nici el, nici Gurt Celebi, care asculta acuma tânguirile lui Leon Tomşa, nu erau mai bine văzuţi decât fălosul Abaza-paşa de la Silistra.</p>
                  <p rend="justify">Alte nădejdi spulberate…  VISTERNICII MĂRIEI-SALE CEI CE SE ÎNDOISERA DE TRĂINICIA DOMNIEI lui Matei-vodă se înşelaseră, căci acesta şi-o întocmise în aşa fel încât părea de neclintit, cu toate urzelile din afară şi dinăuntrul ţării. Tot aşa gândea şi boierul Ghinea Brătăşanu, care scăpase ca prin urechile acului de securea gâdelui lui Leon Tomşa. Păgubise ceva bănet, nu-i vorbă, dar nu s-ar fi putut spune că nu-i înapoiase cumnatu-său, cu vârf şi îndesat. Numai la slujbe nu se îndemnase degrabă, chitind cu cale să mai lase să treacă o vreme, spre a se limpezi domnia. Acuma socotise însă nimerită vremea lui şi, în ascuns, se rugase de Vodă să fie căftănit cu vreo dregătorie în divan. Nu se aşteptase la împotrivire, dar nici prea lesne n-a fost, căci boierii pământeni nu priveau cu ochi buni pe cei veniţi de pe alte meleaguri, iar despre el ştiau destui că se numea cândva Tucalas şi că taică-său avusese olărie pe undeva în Rumelia, de unde şi porecla de „olarul”. Ce-i drept, se înrudea cu cei mai vechi boieri ai ţării, căci nevastă-sa, Florica, era sora voievodului, însă tot mai erau mulţi împotriva divănirii lui. Hotărî deci să-şi facă drum peste voinţa lor, mai cu seamă că domnitorul avea să-l sprijine.</p>
                  <p rend="justify">În acea molcomă după-amiază de vară şedea în cerdacul casei sale din Brătăşanii Romanaţilor, părând a fi în aşteptarea unor oaspeţi. Îşi arunca mereu privirile către Oltul care, în drumul său spre Dunăre, îl despărţea de drumul cel mare ce ducea la Corabia şi de acolo pe malul celălalt în ţara bulgărească. Sorbea tacticos „cahfe”, obicei deprins de pe vremea când fusese sol de taină la Abaza-paşa din Silistra. Mai trăgea năstruşnicul osmanlâu şi „tiutiun”, drept în adâncul bojocilor, scoţând mai apoi fum pe nări şi pe gură, ca un balaur. Încercase şi el, dar nu se putuse deprinde cu asemenea bazaconie, căci îi venise să verse şi tuşise de era să-şi scoată şi ochii din cap.</p>
                  <p rend="justify">Îl auzi pe Osman, cocoşul cel pestriţ, bătând din aripi şi mai apoi trâmbiţând către tăriile cereşti un straşnic cucurigu umplându-l de încântare. „Bravo!” îl lăudă el în gând. „Halal bărbat, cu ditamai haremul după el, ca un adevărat sultan!” Îl pizmuia adesea, căci, deşi nu s-ar fi putut spune că ducea lipsă de slujnicuţe din acelea sfioase şi abia săltate din copilărie, jupâneasa Florica, soaţă legiuită, nu prea închidea ochii la giumbuşlucurile bărbatului, şi nu trebuia uitat că era sora lui Vodă. Se ferea întotdeauna să nu afle ea ceva, fiindcă avea sânge aprig, dar tot mai călca uneori pe alături. Osman se învârti pe lângă o râmă închipuită, chemându-şi „cadânele”, şi pe neaşteptate o păcăli pe una, supunând-o bărbăteşte. „Al dracului pezevenghi!” râse Ghinea cu glas tare şi mai că-i venea a bate din palme de bucurie. Găina amăgită nu părea nemulţumită, ci dimpotrivă: se scutură umflându-se în pene cu fală, că dintre toate, ea fusese aleasa lui Osman, dar dezmăţatul era cu ochii pe alta. Aşa îi trecea vremea cu tihnă şi nepăsare, însă din când în când boierul întorcea urechea către apa Oltului, şi de bună-seamă că nu spre a-i asculta susurul. În alte zile s-ar fi auzit larma copiilor ce se scăldau şi se hârjoneau pe nisipul mărunt, acuma însă plouase cu vreo două zile mai înainte şi răcorise văzduhul, ţinând plozii pe lângă casele lor.</p>
                  <p rend="justify">Deodată se auziră împuşcături şi strigăte de ajutor, care îl făcură pe boier să tresalte şi să zâmbească mulţumit, fără a se clinti din jilţ. De altfel, curând liniştea se înstăpâni din nou şi Ghinea închise ochii încetişor, mai-mai să aţipească, de nu l-ar fi deşteptat glasul lui Iordache, vătaful curţii.</p>
                  <p rend="justify">— Boierule! Boier Ghinea!</p>
                  <p rend="justify">— Ce-i, bre? Ce s-a întâmplat? îl întâmpină stăpânul venind la marginea cerdacului, spre a vedea mai bine.</p>
                  <p rend="justify">—  Iacă, ne picară oaspeţi de seamă…</p>
                  <p rend="justify">—  Să poftească! strigă el cu glas cât mai vesel, ca să-şi arate părerea de bine la asemenea veste. Ai grijă de telegari, iar pe dumnealor, boierii, îndrumă-i aici! Se îndreptă apoi către capul scărilor, aşa după cum se cuvenea să fie întâmpinat un oaspete de seamă.</p>
                  <p rend="justify">—  Ia te uită! făcu el pe uluitul. Ce mare cinste pe mine! Au eşti chiar domnia-ta, vel-vistiernice Stroia? Poftiţi, rogu-vă! Poftiţi!</p>
                  <p rend="justify">—  Eu sunt, cinstite boier Brătăşanule, răspunse cel din frunte, trăgându-şi cu greu povara osânzei burduhanului revărsat peste brâu. Iacă, am alături pe dumnealor, Radu, vel-vistiernic, şi Tudor-cămăraş! îşi arătă el însoţitorii, care plecaseră capetele spre închinăciune.</p>
                  <p rend="justify">—  Să fiţi sănătoşi şi domniile-voastre, se bucură gazda. Dar urcaţi o dată, că noi totdeauna am fost tare bucuroşi de oaspeţi, în singurătatea noastră. Rău îmi pare numai că jupâneasa mea, Florica, îi plecată la nişte neamuri de la Şopârliţa, dar nădăjduiesc că veţi zăbovi.</p>
                  <p rend="justify">—  Ce zăbavă, boier Ghineo? Noi suntem zoriţi ca nimeni alţii, se băgă în vorbă Tudor-cămăraşul.</p>
                  <p rend="justify">Vel-vistiernicul îi aruncă o căutătură urâtă tânărului său însoţitor, dar nu putu zice nimic din pricină că tare mai gâfâia, după ce urcase treptele.</p>
                  <p rend="justify">—  Fă, Haritino, Gherghino, ori care mai sunteţi pe acolo, strigă Brătăşanu către cuhnea din curte. Vedeţi că avem oaspeţi! Daţi zor să-i cinstim cum se cuvine, fetelor!</p>
                  <p rend="justify">—  Da’ nu te mai zbuciuma, cinstită gazdă, izbuti să îngăime boierul Stroia, abia suflând. Doar nu venirăm în ospeţie.</p>
                  <p rend="justify">—  Aşaaa?! Şi eu, care mă bucuram…</p>
                  <p rend="justify">—  Numai necazul ne-a abătut pe la uşa domniei-tale, boierule, urmă dregătorul domnesc tolănindu-se într-un jilţ.</p>
                  <p rend="justify">—  De nu săreau asupra noastră…  vru să spună celălalt vistiernic, dar gazda nu-l îngădui.</p>
                  <p rend="justify">—  Ia uite, eu abia acuma iau seama că aveţi hainele rupte, de parcă v-aţi fi încăierat cu careva! făcu Brătăşanu pe miratul. Dar şedeţi şi domniile-voastre, boierilor, îi îmbie el pe cei doi care rămăseseră în picioare. Spuneţi-mi ce vi s-a întâmplat şi cu dragă inimă vă stau în ajutor, dacă îmi este cu putinţă.</p>
                  <p rend="justify">Vătaful Iordache se ivi cu o bărdacă de vin, scos din cel mai întunecos colţ al pivniţei de sub casă. O roabă ţigancă, cu ochi jucăuşi şi cu năframă roşie ca sângele, aşeză ulcelele de lut pe o măsuţă, pierind apoi ca o nălucă de sub ochii cămăraşului Tudor, care se uitase pofticios la ea.</p>
                  <p rend="justify">—  Până va fi pregătit ceva de-ale gurii, rogu-vă să vă clătiţi gura cu niţel vinişor de-al nostru, de la buturugă, îşi îmbie boierul Ghinea oaspeţii, după ce Iordache le umpluse cănile.</p>
                  <p rend="justify">Se părea că anume voia să treacă vremea, băgându-se în vorbă ori de câte ori încerca vreunul să povestească păţania lor.</p>
                  <p rend="justify">—  Straşnic vin! pufni Tudor-cămăraşul, ştergându-şi cu dosul palmei mustaţa cea stufoasă. Ochii însă îi fugeau peste marginea cerdacului, unde i se păruse a zări năframa roşie.</p>
                  <p rend="justify">—  După puterile noastre, se sfii gazda. Dar parcă începuserăţi a spune…?!</p>
                  <p rend="justify">—  Aşa-i! oftă boier Stroia cu ochii la bărdacă. Mare pacoste pe capul nostru!</p>
                  <p rend="justify">Gazda pricepu căutătura vel-vistiernicului şi fără grabă umplu din nou cănile, iar din pricina închinărilor amânară întâmplările prin care trecuseră noii veniţi. Până la urmă începu tot boierul Stroia, cu glas domol:</p>
                  <p rend="justify">—  Să vezi, cinstită gazdă, că plecarăm încă de ieri din Târgovişte, că ziceau arnăuţii că noaptea îi mai bine la drum de vară…  dar ce s-o mai lungesc? Iacă, ţi-a povestit dumnealui, vistiernicul, că mie mi s-a încleiat limba de atâta colb ce-am înghiţit.</p>
                  <p rend="justify">Brătăşanu îi umplu ulcica, în vreme ce vistiernicul Radu nu se lăsă mult rugat şi începu:</p>
                  <p rend="justify">—  Pornirăm să ducem haraciul turcului la schela Corăbiei, unde aşteaptă un caic de-al lui Abaza-paşa. Puserăm lada de stejar, ferecată cu patru lacăte, şi însoţiţi de zece arnăuţi ne aşternurăm drumului.</p>
                  <p rend="justify">—  Mai era şi surugiul! adăugă cămăraşul, golindu-şi cana.</p>
                  <p rend="justify">—  Da, da, şi el! încuviinţă Radu. Către ziuă ajunserăm prin apropierea domniei-tale, în lunca Oltului, şi fiind osteniţi peste măsură ne traserăm la hodină un ceas-două, mai cu seamă că mai istoviţi decât noi păreau caii, care se făcuseră tot o spumă.</p>
                  <p rend="justify">—  Dumnealui, vel-vistiernicul Stroia, a poruncit popasul, zise cămăraşul, făcându-şi tovarăşii să-i arunce priviri chiorâşe.</p>
                  <p rend="justify">— D-apăi, vezi bine, că nu era să hotărască surugiul! îl repezi Radu.</p>
                  <p rend="justify">—  Se-nţelege, zise împăciuitor gazda, căutând să le astâmpere supărarea. Spune mai departe, boierule!</p>
                  <p rend="justify">—  Aţipirăm, după cum ne fusese înţelegerea, iar când am deschis ochii, nici urmă de arnăuţi, dar nici surugiul.</p>
                  <p rend="justify">—  I-auzi colo?! se miră Ghinea. Au fugit cu toţii?</p>
                  <p rend="justify">—  Parcă i-ar fi înghiţit pământul, nu alta, murmură vel-vistiernicul Stroia.</p>
                  <p rend="justify">— Dar lada? iscodi gazda.</p>
                  <p rend="justify">—  Neatinsă în căruţă, răspunse scurt cămăraşul.</p>
                  <p rend="justify">—  Tot e bine că aţi scăpat banii, făcu Ghinea.</p>
                  <p rend="justify">— Da’ de unde?! vru să urmeze Tudor.</p>
                  <p rend="justify">Fu însă oprit din nou de bătrânul boier, care-l mustră:</p>
                  <p rend="justify">—  Parcă ai avea limbariţă, Tudore. Nu cumva băuşi prea mult? Lasă-l pe Radu să povestească!</p>
                  <p rend="justify">—  Fiindcă rămăsesem numai noi, Radu s-a urcat pe capră, şi am pornit-o călare încoace, căci aşa a zis dumnealui, boierul Stroia, să ne abatem pe la domnia-ta, spre a ne da câţiva slujitori înarmaţi până la Corabia, urmă Tudor.</p>
                  <p rend="justify">—  Cum de nu! încuviinţă Brătăşanu pe dată. N-am văzut însă căruţa?! Aţi lăsat-o singură, fără pază?</p>
                  <p rend="justify">—  Tocmai asta este, răspunse vistiernicul Radu. Când socoteam că am şi ajuns, numai ce se năpustiră asupra noastră puzderie de tâlhari…</p>
                  <p rend="justify">—  Nu mai spune! Aici, pe moşia mea?!</p>
                  <p rend="justify">— Da! zise apăsat boierul Stroia.</p>
                  <p rend="justify">—  Doar nu veţi fi crezând că…</p>
                  <p rend="justify">— Nici gând, boier Ghineo, răspunse bătrânul. Nici prin cap nu ne-a trecut că ar fi putut fi oameni de-ai domniei-tale.</p>
                  <p rend="justify">—  Mai curând erau nişte robi ţigani, nu se rabdă Tudor, dar, spre mirarea lui, boierii nu-l mai mustrară.</p>
                  <p rend="justify">—  Aşa-i! încuviinţară ei.</p>
                  <p rend="justify">—  Mulţi? mai întrebă gazda.</p>
                  <p rend="justify">—  Dar cine a stat să-i mai numere, dădu din umeri Radu. Ne-au pălit la iuţeală, l-au îmbrâncit pe Tudor de pe capră şi, luând hăţurile, au dat bice cailor.</p>
                  <p rend="justify">—  Ba, am sărit eu, de bună-voie! se împotrivi cămăraşul. Trăsesem spada şi nu mă puteam lupta cu ei de sus. De altfel, au şi luat-o la sănătoasa când m-au văzut gata de luptă.</p>
                  <p rend="justify">—  Da, dar cu căruţă şi cu ladă cu tot! adăugă, cam în batjocură, Radu.</p>
                  <p rend="justify">—  Dădeau din pistoale ca nişte apucaţi, nu se lăsă Tudor. Cum era să mă iau după ei, când nici cal nu mai aveam?</p>
                  <p rend="justify">—  Poate că trăgeau în vânt, numai aşa, ca să vă sperie, zâmbi Ghinea Brătăşanu. Că nici nu văd să fiţi răniţi…</p>
                  <p rend="justify">Vorbele acestea însă nu fură pe placul oaspeţilor, şi atunci încercă să o dreagă.</p>
                  <p rend="justify">—  Lăsaţi că am să pornesc potera împotriva ticăloşilor, dar, până atunci, eu zic să vă duceţi de îndată la măria-sa, spre a-i da de ştire.</p>
                  <p rend="justify">—  Acum? Asupra nopţii? se bosumflă marele vistiernic, după ce îi gâdilase nările mirosul puilor fripţi la ţiglă, ce venea dinspre cuhne.</p>
                  <p rend="justify">—  Precum vă va fi voia, boieri dumneavoastră, dar eu aşa socot, că mai curând e mai bine, după cum zice vechea zicală. Mă îngrijesc eu de cai pentru înapoiere, şi pe urmă trimit potera să ia urma tâlharilor.</p>
                  <p rend="justify">—  Nădăjduiam să ne însoţeşti chiar domnia-ta, boier Ghineo, zise cam dezamăgit Stroia. Mâine am fi plecat cu toţii, şi mărturia în faţa lui Vodă…</p>
                  <p rend="justify">—  Eu n-am nimic împotrivă, dar măria-sa are să se mânie şi are să fie primejdie pentru capetele domniilor-voastre. Ce aveţi să spuneţi domnitorului?…  Unde vă sunt arnăuţii?…  Este cu putinţă să vă puie pe fugă nişte ţigani pârliţi?</p>
                  <p rend="justify">—  Cam are dreptate boierul Ghinea! încuviinţă Radu, îngrijorat de cele auzite.</p>
                  <p rend="justify">Rămaseră o clipă uitându-se unul la altul, după care, cu mare părere de rău, boierul Stroia oftă:</p>
                  <p rend="justify">—  Dacă-i pe aşa, atunci să mergem! şi dădu pe gât ulcica. Să fie cu sănătate şi noroc, iar poate că până plecăm s-or fi fript orătăniile alea care te îmbată cu mirosul!…  adulmecă bătrânul cu nasul în vânt.</p>
                  <p rend="justify">—  Mai întâi le vom înfuleca, râse Ghinea, şi pe urmă veţi purcede la drum, doar nu va să plecaţi flămânzi de la uşa mea. Noroc!</p>
                  <p rend="justify">—  Să dea Dumnezeu! închinară şi ceilalţi.</p>
                  <p rend="justify">Cu adevărat că de aşa ceva aveau nevoie năpăstuiţii vistiernici, căci, dacă nu le vor cădea căpăţânile în colb, paguba, aveau s-o acopere cu punga lor. Se ospătară totuşi cu mare poftă, după care îşi luară rămas-bun de la binevoitoarea lor gazdă, care le făgădui că a doua zi avea să plece şi el la Târgovişte, să se înfăţişeze domnitorului. De îndată ce boierii se pierdură în lunca Oltului, boierul Ghinea porunci armăsarul lui sirep, îşi atârnă două pistoale la brâu şi se îndreptă şi el către râu, dar mai la deal, pe malul oltenesc, la un vad nu prea cunoscut de lume. Nu mergea la întâmplare, ci spre casa lui de bârne din pădure, pe care o ridicase să-i fie adăpost la vânătoare.</p>
                  <p rend="justify">Cum pătrunse în luminişul unde se vedea aşezarea, dădu un strigăt şi se săltă în şa:</p>
                  <p rend="justify">— Bre, Ignate!</p>
                  <p rend="justify">—  Aici sunt, boierule! M-am întins şi eu niţel pe butucii ăştia, că pe iarba verde nu-i chip, de atâta umezeală.</p>
                  <p rend="justify">— Baragladinele sunt înăuntru?</p>
                  <p rend="justify">— După poruncă, stăpâne.</p>
                  <p rend="justify">— Le-ai dat de băut?</p>
                  <p rend="justify">—  Tot butoiaşul ăla de prăştină. Se îmbătară „cuc”.</p>
                  <p rend="justify">— Acu ce fac?</p>
                  <p rend="justify">—  Mai întâi au cântat şi hăulit din toţi bojocii, de bucurie c-au făcut treabă bună şi au să fie slobozi, după făgăduiala măriei tale. Mai pe urmă i-a dovedit băutura şi socot c-au adormit buştean, de nici să se pişe n-au mai ieşit.</p>
                  <p rend="justify">—  Uşa îi zăvorită?</p>
                  <p rend="justify">—  Întocmai după cum ţi-a fost voia, stăpâne.</p>
                  <p rend="justify">—  Atunci, ia cară şi tu vreascurile alea de colo şi împrejmuieşte casa cu ele.</p>
                  <p rend="justify">— Doar n-o să le dăm foc?! râse tâmp Ignat.</p>
                  <p rend="justify">—  Tu fă cum îţi zic şi nu mai întreba! îl repezi boierul. Brătăşanu se apropie de căruţa domnească, la care mai erau caii înhămaţi, păscând liniştiţi, în vreme ce Ignat se străduia să-i împlinească porunca. Îşi zicea că stăpânu-său avea de gând să-i sperie pe ţigani, mai înainte de a le da drumul. Mofturi boiereşti, de care el n-avea să se lege. Treaba lui!</p>
                  <p rend="justify">Isprăvind ce avea de făcut, aduse pe deasupra şi două braţe de fin uscat, apoi îl înştiinţa pe Ghinea, măcar că acum avea inima cam strânsă de îndoială. De fapt ţiganii nu erau decât nişte ticăloşi de robi…  dar, oricum, oameni erau!</p>
                  <p rend="justify">—  Ţine, bre Ignate, pentru strădania şi slujba ce-o făcuşi, îi întinse Ghinea două pungi burduşite şi un hrisov din piele subţire de viţel. Ai aici înscrisul că te-ai răscumpărat din rumânie, iar pe deasupra şi nişte zloţi. Boier te-am făcut, nu alta!</p>
                  <p rend="justify">Bietul om rămase năucit, crezând că nu auzise prea bine. Se prăbuşi la picioarele binefăcătorului său, acoperindu-le cu sărutări şi lacrimi de bucurie.</p>
                  <p rend="justify">—  Lasă, bre! se trase Ghinea cam stingherit. Însă chiar dacă te-am slobozit, să-mi slujeşti cu credinţă şi atunci bine ţi-o fi şi pe mai departe. Norocul tău cu mine-l faci, să nu uiţi!</p>
                  <p rend="justify">—  Până oi pune mâinile pe piept, măria-ta, n-am să uit facerea de bine…</p>
                  <p rend="justify">—  Acu’ scoate amnarul şi pune focul! Să nu uiţi, bre, că ce facem acuma este pentru binele ţării, şi nu va mai afla nimeni ce s-a petrecut aici.</p>
                  <p rend="justify">În prea marea lui bucurie, Ignat nici nu-şi dădu seama ce face.</p>
                  <p rend="justify">—  Râdem niţel de petrecăreţi, nu-i aşa, milostive? întrebă el cu gura până la urechi de veselie.</p>
                  <p rend="justify">—  Da, da! încuviinţă Ghinea. Bine ai zis! Să-i facem să ţopăie, fiindcă prea s-au dat la aghioase, după ce s-au îmbuibat cu prăştină. Poate ar fi fost bine să fi avut şi vreo cobză cu ei, adăugă el în batjocură.</p>
                  <p rend="justify">Când vâlvătăile cuprinseră întreaga casă, Ignat văzu cu spaimă că zăbrelele erau de fier şi nu de lemn cum crezuse la început, nădăjduind că pe acolo vor sări robii înfricoşaţi.</p>
                  <p rend="justify">—  Nu cumva să nu mai putem desface zăvoarele, măria-ta, se îngrijoră el. Doamne fereşte, să nu facem friptură de cioroi.</p>
                  <p rend="justify">—  Cu atât mai bine! rânji Ghinea. Să vedem şi noi ce gust are.</p>
                  <p rend="justify">Ignat râse prosteşte, căci nici prin cap nu-i trecea să mănânce carne de om, fie ea şi friptă.</p>
                  <p rend="justify">Flăcările se întinseră şi îndată izbucniră ţipetele deznădăjduite ale celor dinăuntru, care pricepură la ce cruntă moarte fuseseră osândiţi, fără să ştie de cine anume.</p>
                  <p rend="justify">—  Le-o ajunge, bâigui Ignat, mai mult ca pentru sine, mai cu seamă că boierul îşi scosese cele două pistoale şi le aprinsese fitilele.</p>
                  <p rend="justify">—  Încă nu! se încruntă Ghinea şi, întorcându-se pe neaşteptate, descarcă focul ucigător în pieptul îngrijitorului încremenit de groază.</p>
                  <p rend="justify">Nu apucase să mai scoată o vorbă, ci bătând aerul cu braţele se prăbuşi fulgerat. Un val de sânge înspumat i se ivi în colţul gurii, iar ochii îi rămaseră larg deschişi, cătând către cerul plin de funigei. Din sânul cămăşii se zărea hrisovul, care-i adusese atâta bucurie şi nădejde.</p>
                  <p rend="justify">—  Rău îmi pare de tine, bre Ignate, se aplecă Ghinea asupra mortului, ca să-i ia banii şi înscrisul, pe care-l aruncă apoi în foc. De fapt nu era decât o vechitură de răvaş nedesluşit până atunci, dar cu care păcălise pe bietul om, nicidecum o răscumpărare.</p>
                  <p rend="justify">Curând se potoliră şi strigătele nefericiţilor arşi de vii, şi nici un cap nu se mai ivi la zăbrele, încercând să le îndoaie, cum făcuseră la început. Căzând şi acoperişul peste ei, nu mai încăpea îndoială că pieriseră cu toţii.</p>
                  <p rend="justify">Căznindu-se de unul singur, Ghinea trase leşul lui Ignat lângă foc şi aruncă asupra lui bârne aprinse, după care mormăi:</p>
                  <p rend="justify">—  Dumnezeu să te ierte! şi făcu semnul crucii asupra mortului din flăcări. Acum ştiu bine că ai să-ţi ţii gura!</p>
                  <p rend="justify">Când s-a mai domolit pojarul, boierul n-a mai aşteptat stingerea lui de tot, ci şi-a legat armăsarul în urma căruţei cu haraciul, s-a urcat pe capră şi a dat bice cailor către casă. Apoi, chiar în aceeaşi noapte, a pornit către cetatea domnească. De astă-dată şi-a luat cu sine lefegii înarmaţi până-n dinţi, spre a păzi banii turcilor. Abaza-paşa n-avea decât să mai aştepte o vreme! Spre amiază roţile căruţei se opriră pe caldarâmul curţii voievodale, iar boierul pătrunse de îndată la Vodă.</p>
                  <p rend="justify">—  Ai izbutit? îl întrebă acesta, de cum i se înfăţişă.</p>
                  <p rend="justify">—  Precum am gândit, zâmbi Brătăşanu, sărutând mâna întinsă de domnitor.</p>
                  <p rend="justify">— Vistiernicii sunt aici din faptul zilei, numai că am poruncit divan abia spre seară. Lada-i în curte?</p>
                  <p rend="justify">—  Da! Cu lăcăţele neumblate…</p>
                  <p rend="justify">—  Dar goală! zâmbi Vodă. Ce s-ar mai fi crucit Abaza-paşa, dacă ar fi deschis-o! Norocul cel mare că ai putut s-o opreşti din vreme, că altminteri ar fi putut crede că mi-am bătut joc de el.</p>
                  <p rend="justify">—  Barem bolovanii din ea să fi fost de sare, şi tot ar mai fi fost ceva, dar aşa…</p>
                  <p rend="justify">Matei-vodă îl bătu prieteneşte pe umăr, zicându-i:</p>
                  <p rend="justify">—  Eşti dracu gol, măi Ghineo! Acum pot crede liniştit că ai să-ţi ţii făgăduiala şi ai să-mi umpli vistieria. Dar cu bani, nu cu pietre! ţinu el să adauge.</p>
                  <p rend="justify">—  Dacă voi căpăta slujba…</p>
                  <p rend="justify">—  Vezi bine că azi n-are să ţi se mai împotrivească nimeni. Burduhănosul de Stroia are să fie bucuros că a scăpat cu zile de mânia domniei mele. Acum mergi unde ţi-i voia şi să vii la divan din vreme, ca să fii înaintea celorlalţi.</p>
                  <p rend="justify">Dumnealui boierul Ghinea Brătăşanu plecă mulţumit că toate i se împlineau după cum şi le închipuise. Cât despre boierii divaniţi, deşi nu toţi se aflau în acel ceas la Târgovişte, erau îndeajuns spre a afla de nenorocirea abătută asupra vistiernicilor măriei-sale. Unii se bucurau în sinea lor, nădăjduind că le vor lua locul, alţii îi căinau cu adevărat, căci pedeapsa nu putea fi decât cea mai cumplită. Pierderea banilor de haraci aducea după sine strângerea altora, şi ţara, secătuită cum era, nu mai avea de unde să dea.</p>
                  <p rend="justify">Măria-sa intră cu faţa cătrănită şi fără a răspunde închinăciunilor şi temenelelor prea slugarnice ale unora. Cei trei vinovaţi stăteau spăsiţi, albi ca varul, dar Vodă nu le aruncă nici o privire. Se aşeză în scaunul domnesc şi începu a vorbi:</p>
                  <p rend="justify">—  Am avut mare încredere în sfetnicii domniei mele, în acele slugi care mi-au jurat credinţă şi supunere, şi iată ce au făcut netrebnicii. Unde-s banii, Stroio? se răsti deodată.</p>
                  <p rend="justify">—  Tâlharii, prea-milostive stăpân! bâigui acesta prăbuşindu-se în genunchi.</p>
                  <p rend="justify">—  Asta am mai auzit! Voi, ditamai boieri, scutul ţării, aţi rupt-o la fugă în faţa unor ţigani prăpădiţi. Dacă aşa va fi fost cu adevărat, şi nu altcum. Ruşine vouă!</p>
                  <p rend="justify">Îi ocărî în fel şi chip o vreme, după care porunci să fie adusă lada cu pricina, sub ochii uluiţi ai tuturora.</p>
                  <p rend="justify">—  Iacă, boieri dumneavoastră, că banii au fost găsiţi de credinciosul nostru Ghinea Brătăşanu, aici de faţă, şi după, cât spune nici n-a fost luată vreodată de ţigani. Oricum, lăcăţele sunt neumblate şi nici urmă de sminteală ori spărtură. Puneţi mâna!</p>
                  <p rend="justify">Câţiva se apropiară şi, după ce pipăiră lada pe toate feţele, ziseră:</p>
                  <p rend="justify">—  Aşa-i, măria-ta. Este neumblată! şi răsuflară uşuraţi.</p>
                  <p rend="justify">—  Atunci, pentru ce aţi lăsat-o de izbelişte, nemernicilor? se răsti Matei-vodă către cei îngenunchiaţi. Sunt bani strânşi din sudoarea ţării, şi voi aşa aţi avut grija lor? Tocmai voi… vistiernicii domniei mele? Unde-s cheile?</p>
                  <p rend="justify">—  La mine! răspunse îndată boierul Stroia, simţind că-i vine inima la loc, de vreme ce fusese găsită lada.</p>
                  <p rend="justify">Îşi supse burduhanul, spre a putea umbla la brâu, şi trase un şirag de chei legate cu un lanţ de argint.</p>
                  <p rend="justify">— Astea-s! dădu el, să se ridice, dar, nefiind ajutat, rămase mai departe la pământ.</p>
                  <p rend="justify">— Saltă-l, aprod! porunci Vodă. Se descuie cu mâna lui!</p>
                  <p rend="justify">Un strigăt de uimire răsună în încăpere, la vederea bolovanilor. Voievodul rămase tăcut, dar sfetnicii se îmbulzeau, care mai de care, să vadă pietroaiele.</p>
                  <p rend="justify">—  Socot că nu se poate îndoi nimeni care sunt adevăraţii tâlhari, boieri dumneavoastră şi cinstiţi sfetnici, zise Vodă cu glas tăios.</p>
                  <p rend="justify">Vel-vistiernicului i se înmuiară picioarele şi căzu ca o zdreanţă, cu faţa la pământ. Erau pierduţi toţi trei! Ceilalţi amuţiseră.</p>
                  <p rend="justify">Atunci se auzi vocea mieroasă a lui Brătăşanu:</p>
                  <p rend="justify">—  Măria-ta, rogu-te să-i ierţi, căci asemenea înlocuire ar fi putut fi făcută de ţigani, care au iarba fiarelor, şi nicidecum de un boier credincios ca…</p>
                  <p rend="justify">—  De ce nu, Brătăşanule? se răsti domnul şi la el. Au nu asupra lor au fost cheile? Ce iarba…  dracului, vorbeşti?</p>
                  <p rend="justify">Bătu apoi din picior în faţa vel-vistiernicului:</p>
                  <p rend="justify">—  Mărturiseşte, tâlharule!</p>
                  <p rend="justify">—  Măria ta!…  icni acesta, dar i se puse un nod în gât. Domnitorul întoarse spatele şi se aşeză din nou pe tron.</p>
                  <p rend="justify">—  Hotărâţi domniile-voastre, cinstiţi sfetnici, ce pedeapsă li se cuvine!</p>
                  <p rend="justify">Se lăsă o tăcere adâncă, după care se auzi o voce nu prea hotărâtă:</p>
                  <p rend="justify">—  Moartea…</p>
                  <p rend="justify">—  Moartea! întăriră pe dată şi ceilalţi. Şi din nou se băgă Brătăşanu:</p>
                  <p rend="justify">—  Iertată să-mi fie îndrăzneala, prea-milostive şi domniile-voastre luminaţi şi veliţi boieri divaniţi, că eu, nevrednicul, n-ar trebui să intru în vorbă, dar mă pun chezaş că vistiernicii, tustrei, au să acopere paguba. Lăsându-le viaţa, se mai poate răscumpăra vina. Îndurare, stăpâne! şi se alătură şi el celor îngenuncheaţi.</p>
                  <p rend="justify">Şuşoteli prinseră a se auzi printre sfetnici, iar cei vinovaţi începură a se tângui la rându-le:</p>
                  <p rend="justify">—  Îndurare, măria-ta! Cruţă-ne viaţa şi punem banii la loc!</p>
                  <p rend="justify">—  Noi…  vru să mai spună boierul Stroia ceva, dar Ghinea nu-i dădu răgaz:</p>
                  <p rend="justify">—  Nu-i lua în seamă, prea-milostive domn. Socot că spaima le-a luat minţile, căci ei n-au furat, aşa că vor da alţii în schimb.</p>
                  <p rend="justify">—  Iertare! Milă, stăpâne! se porniră şi alte voci.</p>
                  <p rend="justify">Voievodul rămase cam descumpănit, căci înţelegerea cu Ghinea fusese să-i facă pe vinovaţi să plece cât mai curând din slujbe, iar divanul să nu aibă nici o bănuială. De datul banilor înapoi nu pomeniseră nimic. „Ce i-o mai fi dat prin cap, vicleanului?” se întrebă el în sine, dar îl lăsă în pace să-şi facă jocul, ştiind că nu va fi spre paguba domniei.</p>
                  <p rend="justify">—  Voia voastră, cinstiţi sfetnici. Voi aţi hotărât, aşa că domnia mea le iartă capetele lor cele proaste, dar le luăm slujbele, de care se dovediră nevrednici.</p>
                  <p rend="justify">—  Să trăieşti, măria-ta! se auziră glasuri de pretutindeni, cu toate că unii strigau cam cu jumătate de gură.</p>
                  <p rend="justify">—  Am hotărât să fie sfetnic al domniei mele la vistieria ţării boierul Ghinea Brătăşanu, zise deodată Vodă. S-a dovedit om de mare credinţă, dârz şi milostiv.</p>
                  <p rend="justify">—  Aşa-i! încuviinţară dregătorii.</p>
                  <p rend="justify">Fără a se mai lungi la vorbă, Matei-vodă părăsi încăperea, privind cu un zâmbet în colţul gurii spinările încovoiate ale boierilor. „O turmă de lingăi!” îşi zise. „De fapt, întotdeauna s-au găsit linguşitori, pe care poţi să-i învârţi după cum mişti degetul. Vicleanul de Ghinea are sânge grecesc şi a ştiut cum să-i joace. E dat naibii!”</p>
                  <p rend="justify">După plecarea voievodului, mulţi părăsiră odaia divanului, dar nu puţini au fost şi aceia care l-au înconjurat pe noul vel-vistiernic, strângându-i mâinile cu făţărnicie. Se ridicaseră şi cei trei vinovaţi, maziliţi din slujbă, dar nu cutezau să se apropie de Brătăşanu, aşa încât se îndreptă acesta spre ei.</p>
                  <p rend="justify">—  S-a isprăvit cu bine! Mergeţi acasă în linişte şi pace! Nu era să vă las eu să pieriţi, câtă vreme mi-aţi călcat pragul şi mi-aţi cerut sprijinul! zise el anume ca să fie auzit de alţii.</p>
                  <p rend="justify">—  S-ar cădea să-ţi mulţămim boier…  începu Stroia, dar Ghinea i-o reteză pe dată:</p>
                  <p rend="justify">—  Vel-vistiernic! Eu îs acum în slujba aceasta, să nu uitaţi, iar domniile-voastre să vă străduiţi a pune la loc banii făgăduiţi, că eu n-am de unde.</p>
                  <p rend="justify">—  Dar parcă…</p>
                  <p rend="justify">—  Am spus-o aşa, într-o doară, ca să vă scap de la ananghie, dar ştiţi prea-bine că dacă ar fi să dea ţara birul tot împărăţia l-ar lua, şi atunci de unde să umplu vistieria ţării?</p>
                  <p rend="justify">Mazilii se uitară buimaci, nepricepând prea bine ce va să zică, mai cu seamă că nu le trecuse de tot spaima. Oricum, îşi dădură seama că aveau să înfrunte trufia veneticului căruia îi datorau viaţa.</p>
                  <p rend="justify">Un aprod veni să-l cheme pe noul dregător la măria-sa şi Ghinea se grăbi să-l urmeze.</p>
                  <p rend="justify">Acesta îl privi zâmbitor şi-l întrebă:</p>
                  <p rend="justify">— Fu bine, Ghineo? Ce zici?</p>
                  <p rend="justify">—  De neaşteptat, doamne. Au să dea şi ei banii…</p>
                  <p rend="justify">—  Cum „şi ei”? Nu cumva ai de gând şi tu?!</p>
                  <p rend="justify">—  Nu la mine mă gândeam, măria-ta, ci la ţară. Va trebui strâns iarăşi birul.</p>
                  <p rend="justify">—  Asta nu, cinstite vel-vistiernice! se împotrivi Vodă. Domnia mea n-are să îngăduie ca cei mai năpăstuiţi supuşi să fie jupuiţi de vii. Avem banii de haraci neatinşi. Ce mai vrei?</p>
                  <p rend="justify">—  Măria-ta să nu uite că la Stambul te pândeşte Leon Tomşa, chit că acum s-a dat la fund, făcându-se neguţător de stridii.</p>
                  <p rend="justify">— Mazilul?</p>
                  <p rend="justify">—  Întocmai! Strânge bani grei, iar bunul său prieten, Curt Celebi, unelteşte şi adună pârâşi, dar şi toată ura împotriva măriei-tale. De unde să luăm atâta aur, ca să le astupăm gura celor mai lacomi de la Poartă?</p>
                  <p rend="justify">—  Socoteam că era mai bine să fi năimit ceva lefegii ca să ne scăpăm de păgâni, nu să-i îndopăm cu aur. Rakoczy a făgăduit…</p>
                  <p rend="justify">—  Vorbe, luminate stăpân, vorbe! cuteză Ghinea să-l întrerupă, fără să-şi dea seama. Vorbe şi nimic altceva! Să ne slobozim de grija duşmanilor de la sărai, ca să ne putem întări şi mai apoi să strivim capetele balaurului otoman. Ne trebuie o groază de bănet, şi eu mă încumet să-i scot pentru măria-ta, dar pentru aceea zisei să mai plătească o dată ţara.</p>
                  <p rend="justify">—  Orice, Ghineo, dar asta nu! Ţăranii sunt vlăguiţi de tot, încât abia mai suflă. Ce să le mai iei? Cenuşa de pe vatră, poate.</p>
                  <p rend="justify">—  Dar bine, doamne, au numai aceştia sunt în Ţara Românească? Boierii nu-s şi ei ai ţării? Ei de ce să nu dea barem un zlot pentru binele ei?</p>
                  <p rend="justify">—  Ghineo, tu ai înnebunit! Vrei să mi-i pui în cap pe toţi? Uiţi că noi înşine suntem boieri? Aşa nu faci decât să-mi înmulţeşti duşmanii!</p>
                  <p rend="justify">— Dar dacă nici n-au să simtă că le voi lua? zâmbi vel-vistiernicul. Nu pentru aceea am căpătat dregătoria?</p>
                  <p rend="justify">—  Fă ce vrei, dar pe săraci mai lasă-i! Iar de ţi s-o împotrivi boierimea, să ştii că eu mă spăl pe mâini. De Leon-Stridie, însă, încuviinţez să mă scapi, cu bani ori fără.</p>
                  <p rend="justify">— Dar de celălalt?</p>
                  <p rend="justify">— Care?!</p>
                  <p rend="justify">— Cigalla, mărite stăpân! Ce, doar n-ai uitat?</p>
                  <p rend="justify">—  Aşa-i, că pe ăla nu-l mai băgai la socoteală. Tot mai umblă după domnie?</p>
                  <p rend="justify">— Încă cum!</p>
                  <p rend="justify">—  Atunci ţi-i las pe toţi, şi dacă se vor mai ivi şi alţii, tot în seama ta rămân, că văd că îţi merge mintea. Am auzit că şi Vasile-vodă din Moldova nu s-ar da în lături să mă înlocuiască cu podoaba de fiu-său.</p>
                  <p rend="justify">—  Cu el doar cu arma te vei socoti, doamne. Cât despre ceilalţi, lasă-i în seama mea, că le vin eu de hac! se grozăvi Ghinea.</p>
                  <p rend="justify">—  Prea-bine, prieten al inimii mele şi adevărat frate ce îmi eşti, zise voievodul. Ce s-ar fi făcut soru-mea, Florica, dacă nu dădea peste tine?</p>
                  <p rend="justify">—  Mai bine zis, norocul a fost de partea mea, stăpâne, se linguşi Brătăşanu. Aş mai fi putut sluji măriei-tale, dacă nu mă căpătuiam în ţara aceasta?</p>
                  <p rend="justify">—  Eşti cam pişicher, Ghineo, dar, dacă-i spre binele ţării şi al domniei, nu-i păcat. ÎN CETATEA PADIŞAHULUI DUPA NENUMĂRATE PERIPEŢII, care i-au pus viaţa în primejdie, orfanul cocon al răposatului Radu Mihnea a dat în calea lui spre Istanbul de un neguţător grec, Haralambos, care s-a învoit să-l sprijine pe necunoscutele meleaguri. Copilul nu era însoţit decât de bătrânul său epitrop, fostul căpitan Pârvu, şi împreună cărau toată averea ce putuseră lua cu ei la plecare. Haralambos află că băiatul avea neamuri în capitala otomană, anume familia bogatului Stratonic. Lambrakis, totuşi, auzind cele pătimite până atunci, chibzui că ar fi cu mult mai bine să ascundă adevărul şi ticlui el o poveste. Mai întâi schimbă numele băiatului în Franţ, spunând că ar fi fost un copil din flori al tatălui său, Iane Surdul din Costantiniya, adică frate vitreg cu el, că avea şi o soră, Thamar, cam de aceeaşi vârstă, şi că maică-sa murise de câţiva ani. Aşa urma să afle, pe căi ocolite, ce hram poartă al de Lambrakis şi cu ce ochi ar fi primit pe nepotul din Moldova.</p>
                  <p rend="justify">—  Isteaţă minte mai ai, râse mulţumit căpitanul Pârvu. Adevărat se zice că grecul îl poate duce de nas şi pe dracu, când vrea. Nu mi-o lua în nume de rău, dar văd că Dumnezeu ni te-a scos în cale şi poate om scăpa de cele necazuri de până acum.</p>
                  <p rend="justify">Grecul îi strânse mâna şi scorneala lui se dovedi folositoare, căci nimeni nu i-a mai găsit urma pribeagului domnişor în marele oraş. Şi poate că ar fi dăinuit asta multă vreme, dacă moş Pârvu nu s-ar fi îmbolnăvit, căzând la pat. Nu-i pria lui şi pace în ţara turcească, încât se topea văzând cu ochii. Atunci socoti tânărul neguţător că ar fi mai bine dacă Lambrakis ar afla adevărul chiar din gura epitropului şi, cum îi prevedea ceasul din urmă pe aproape, îşi luă inima în dinţi şi bătu la uşa bogătaşului.</p>
                  <p rend="justify">Iarna se arăta în părţile astea altfel decât pe plaiurile moldovene, dar „Franţ” nu ducea dorul săniuţei ori al bulgărilor de omăt, având zilnic alte născociri şi mulţi prieteni, şi băieţi şi fete. Când şi când, se mai ducea pe la Pârvu, care nu voia să-i spună ce are, nici în ruptul capului. Aflând că bătrânul „leneveşte”, aşa după cum îi spunea chiar el, îl săruta pe obrajii scofâlciţi de boală şi fugea iar, zorit, pe uliţă.</p>
                  <p rend="justify">Haralambos găsi acasă numai pe kira Evdokia, mătuşa băiatului, care, auzind de Mihnuţ, odrasla Maricăi, nici nu-şi mai aşteptă bărbatul, ci plecă pe dată să-l vadă, lăsând vorbă unde se află. Nici nu intrară bine pe uşă, că veni şi kir Stratonic, tot o fugă, dar nu dădură decât peste epitropul bolnav, copilul fiind plecat teleleu pe uliţă. Bătrânele lui rude se cam înspăimântară, căci abia acum înţelegeau rostul spargerilor din casa lor, dar Haralambos îi linişti, spunându-le că şi numele îi fusese schimbat şi nimeni nu-i cunoştea taina, în afara lui însuşi, dar el avea altele în cap.</p>
                  <p rend="justify">Tânărul neguţător le sluji şi de tălmaci, întrucât epitropul nu cunoştea limba grecilor şi nici ei pe-a lui.</p>
                  <p rend="justify">—  Iacă, zise bolnavul cu glasul stins, am dat acestor oameni de treabă, care ne-au stat cu mare ajutor la nevoie, douăzeci de mii de drahme, dar socot că nu-i îndeajuns pentru inima lor cea bună şi dragostea frăţească ce i-o poartă „măriei-sale”.</p>
                  <p rend="justify">Încercă să zâmbească spre Haralambos:</p>
                  <p rend="justify">—  Iartă-mă că i-am spus aşa, dar acuma nu multă vreme am să-l mai dau de gol!</p>
                  <p rend="justify">Acesta îi strânse mâna şi întoarse capul ca să nu i se vadă lacrima înflorită în colţul ochilor.</p>
                  <p rend="justify">Kir Stratonic încuviinţă cele făcute şi făgădui să le mai dea şi pe deasupra, ori de câte ori ar avea nevoie. Cu gâtul uscat de fierbinţeală, bolnavul se căzni să vorbească mai departe:</p>
                  <p rend="justify">—  Ce am prăpădit pe drum, până la sosirea noastră aici, este socotit până într-un sfanţ, pe înscrisul întocmit cu Haralambos. Cealaltă parte a averii orfanului este neatinsă şi, pe lângă banii şi giuvaerurile aflate în lada de colo, mai sunt şi înscrisurile către zarafii de aici ca să-i dea banii când o pofti.</p>
                  <p rend="justify">Îşi trase din nou răsuflarea, înghiţi în sec, iar Haralambos îi întinse ulcica cu apă.</p>
                  <p rend="justify">—  Domniile-voastre veţi face ce veţi crede de cuviinţă, căci mare nădejde îşi puseseră răposaţii lui părinţi în venirea orfanului aici.</p>
                  <p rend="justify">Povesti mai apoi câte pătimise bietul copil şi-i părea rău că abia în ultima vreme aflase că duşmanul cel mai încrâncenat se dovedise Vasile-vodă Lupu, dacă s-ar lua după mărturisirea împieliţatului călugăr Rafailă, dar nu-şi dădea seama pentru ce să-l fi urât într-atât.</p>
                  <p rend="justify">Toate aceste întâmplări o făcură pe chira Evdokia să-i dea lacrimile, iar pe bărbatu-său îl cuprinse teama ca nepotul să nu fi fost vreun nevolnic, ori vreo grijitură. Se lumină însă la faţă când se pomeniră deodată cu „Franţ” dând buzna în odaie. Băiatul se fâstâci văzând lume străină, dar aflând că era vorba de rudele sale, la care ar fi trebuit să se ducă, nu se prea arătă încântat.</p>
                  <p rend="justify">—  Să ştiţi că eu nu plec nicăieri de lângă moş Pârvu şi nici pe tata Iane nu-l părăsesc, zise Mihnuţ de la început.</p>
                  <p rend="justify">—  Nici noi nu vrem să te smulgem de lângă cei dragi ţie, dar te poftim să treci şi pe la noi, ca să ne iubeşti şi să-ţi fim în loc de părinţi, cum a vrut însăşi măicuţa ta.</p>
                  <p rend="justify">Mihnea îşi cunoştea povestea şi se gândi că aşa ar fi trebuit să se întâmple, încât făgădui că n-are să-şi uite singurele neamuri de sânge pe care le avea, iar bătrânii trebuiră să se mulţumească deocamdată cu atâta. Apoi copilul se duse lângă Pârvu şi, mângâindu-i pletele, îl întrebă cu duioşie, căci îşi dădea seama că era bolnav:</p>
                  <p rend="justify">—  N-ai vrea să vii cu mine, moşule, să ne uităm la biserica cea mai mare din lume, pe care au pângărit-o osmanlâii? La ce bun să „leneveşti” atâta. Iacă, vom trece şi pe la unchiul, hai, zău!</p>
                  <p rend="justify">—  Dragă Franţ, să nu mai vorbeşti aşa urât despre turci, chiar aici, în oraşul sultanului! zise Haralambos.</p>
                  <p rend="justify">—  Aşa spun toţi copiii, se dezvinovăţi el.</p>
                  <p rend="justify">Haralambos îi vorbise greceşte, şi kir Lambrakis, auzind despre ce era vorba, se alătură tânărului neguţător:</p>
                  <p rend="justify">— Tu nu trebuie să te iei după prostiile lor!</p>
                  <p rend="justify">—  Ba, dacă vrei să ştii, au dreptate! se răsti Mihnuţ. Iar grecii au să-i azvârle pe păgâni în marea de unde au venit.</p>
                  <p rend="justify">Cei doi bătrâni nu mai puteau de bucurie că nepotul lor se descurca atât de bine pe limba strămoşească, dar mai ales că era cuprins şi de dragoste pentru Elada.</p>
                  <p rend="justify">—  Psihi mu! făcu mătuşa Evdokia cu ochii în lacrimi. Se vede că eşti din sămânţa noastră…</p>
                  <p rend="justify">—  Ba, nu-i adevărat! se împotrivi băiatul. Eu mă trag din neamul Basarabilor şi al Corvineştilor. Sunt şi însemnat…</p>
                  <p rend="justify">—  Să nu mai pomeneşti niciodată, frate Franţ, de asta! îl dojeni Haralambos. Ai uitat oare ce am hotărât? Şi să ştii că mătuşa ta are dreptate, căci o picătură de sânge de-al nostru ai, fără îndoială, şi nici de el n-ai de ce să te ruşinezi, ba dimpotrivă!</p>
                  <p rend="justify">Oricum, nepotul fu pe placul soţilor Lambrakis. Nu aveau pe nimeni în afară de el şi toată averea agonisită trebuia să-i rămână lui, aşa că nici n-au voit să se atingă de cele aduse de Pârvu din Moldova.</p>
                  <p rend="justify">—  Să păstrăm banii cu folos, pe la cămătari şi zarafi, ca să se înmulţească, zise kir Lambrakis, şi în privinţa asta eu vă voi ajuta. Ar trebui însă ca atât bolnavul, arătă el spre Pârvu, cât şi băiatul să vină să stea cu noi, căci suntem singuri şi i-am îngriji tare bine.</p>
                  <p rend="justify">—  Mulţumesc din inimă domniilor-voastre, răspunse Pârvu auzind despre ce era vorba. Eu însă în curând am să mă mut în altă lume şi n-am să vă mai fac nici o grijă. Cât despre măria-sa, socot de cuviinţă ca măcar la două zile să treacă pe la curtea dumnealor, adăugă el uitându-se la Haralambos.</p>
                  <p rend="justify">—  Cum am putea să-ţi fim de ajutor? întrebă kir Stratonic pe fostul oştean, deşi ştia că n-ar mai putea face nimic pentru el.</p>
                  <p rend="justify">—  Apăi, de, răspunse acesta, aş dori şi eu ca, după ce-oi muri şi când măria-sa va ajunge în scaunul cuvenit al ţării, să ducă şi osemintele mele în pământul de baştină şi să le îngroape în satul meu de pe malul Argeşului. Şi să mă pomeniţi şi pe mine, când veţi aprinde lumânări pentru cei dragi.</p>
                  <p rend="justify">Auzindu-l pe epitropul său, care nu vorbise niciodată aşa până atunci, lui Mihnea i se puse un nod în gât. Cât pe ce să izbucnească în plâns, dar Haralambos îl trase pe dată şi amândoi ieşiră din odaie, ca să nu-l vadă bolnavul şi să-i facă şi mai rău.</p>
                  <p rend="justify">Prevestirea bătrânului se împlini în sticloasele zile ale lui făurar, aşternând o mare tristeţe în sufletele celor care-l cunoscuseră şi-l iubiseră pe fostul oştean al domniei. Murise fericit, ţinându-l de mână pe Mihnea, căruia îi ceru cu glas de moarte:</p>
                  <p rend="justify">—  Să-mi făgăduieşti, măria-ta, că ai să te străduieşti să ajungi domn al vreunei ţări de-a noastre şi, o dată ajuns în scaun, să strângi laolaltă tot neamul românesc…</p>
                  <p rend="justify">—  Ca măria-sa Mihai, încuviinţă băiatul.</p>
                  <p rend="justify">—  Întocmai! Şi să nu uiţi că semnul de pe umăr te obligă să calci pe drumul strămoşilor, că numai aşa vei primi binecu-vântarea tuturor celor de un sânge şi-o credinţă. Să fii necruţător cu duşmanii noştri, că nici ei n-au să te ierte!</p>
                  <p rend="justify">Se stinse bărbăteşte şi cu un zâmbet fericit pe buze, iar obrazul încremenit rămase luminat de flacăra luminării, de parcă ar fi poposit o rază de soare pe el. Aşa îi găsiră cei dimprejur, ţinându-se de mână şi după moarte, şi abia când îşi dădu seama că se va despărţi pentru totdeauna de bunul său „moş Pârvu”, tânărului Mihnea parcă i se rupse ceva în el şi puhoiul lacrimilor îl năpădi într-un plâns cu sughiţuri. După înmormântarea ce avu loc în cimitirul grecesc, numai vreo două săptămâni mai rămase Mihnea în casa lui „tata Iane”, apoi se mută la rudele sale, aşa cum fusese voinţa răposatului. Haralambos încuviinţase, mai ales că acestea tocmiseră nişte slujitori înarmaţi, care aveau să-l păzească pe vlăstarul domnesc, dacă furii ar mai fi avut poftă să le calce casa. În acest fel şi Haralambos ar fi putut să-şi vadă de treburile lui neguţătoreşti, plecând iarăşi cu marfă prin ţări străine, ca să sporească avutul ce-l dobândise prin dărnicia soţilor Lambrakis, dar şi la povaţa lui kir Stratonic, cu care se întovărăşise la negoţ.</p>
                  <p rend="justify">Nu era departe de vechea mahala unde se obişnuise, dar Mihnea intrase în altă lume, mai înstărită, deşi lipsită de veselia celor săraci. Şi straiele începură a fi din ce în ce mai frumoase şi mai împodobite, pe măsura cinului familiei Lambrakis. Veneau pe la ei familii vestite din neamul împăraţilor de altădată ai Bizanţului, ba unii se şi gândeau cum ar face să arvunească o căsătorie cu vreo odraslă de-a lor, căci bogăţia Lambrakilor le făcea cu ochiul. Mătuşa Evdokia însă priveghea grijulie şi nu îngăduia nici o încuscrire, decât numai dacă ar fi fost un neam de prinţi bogaţi, şi nu scăpătaţi, fără alte bunuri în afara unui nume falnic de altădată. Dar Mihnea habar n-avea de toate acestea. Se ducea mai în fiecare zi pe la „soră-sa” Thamar, şi nu atât pentru bătrânul ei tată surd, cât ca să se joace cu prietenii lui, Spiro, Lakis, Kiriakos şi mulţi alţii. Din păcate, treptat începură a se împuţina zilele de joacă, fiindcă mătuşa Evdokia tocmise trei dascăli. Voia ca nepotu-său să fie şi cărturar, nu doar un războinic oarecare.</p>
                  <p rend="justify">Mai întâi fusese adus kir Nechifor Lucaris, care avea să-l înveţe dulceaţa limbii greceşti de altădată, încântându-i urechile cu minunatele poveşti ale Iliadei şi Odiseei, ori cu tragediile ce răsunaseră cândva şi sub cerul însorit al Istanbulului. Rareori îi mai zicea Costantiniya, numai când era cu copiii lui, căci până şi dascălul grec îl povăţuise să nu-i supere pe stăpânii turci, când avea să se învârtă în mijlocul lor.</p>
                  <p rend="justify">—  Dar eu n-am să mă duc niciodată pe acolo, răspundea la început Mihnea şi într-adins pomenea vechea denumire grecească a oraşului, Constantinopolis.</p>
                  <p rend="justify">Mai pe urmă se arătă mai puţin înverşunat, căci învăţatul Turk Ahmed Lala ştiu să-i strecoare în suflet dragoste şi pentru limba Profetului. Era dascăl la medresa geamiei Aya Sofia şi cu mare cheltuială şi rugăminte se învoise să se ocupe de nepotul lui kir Stratonic, cu care era prieten. Ar fi fost mai lesne să-l fi dus la şcoala lui de la moschee, dar asta ar fi însemnat ca tânărul să-şi lepede legea creştinească şi turcul ştia prea bine că grecii erau tare încăpăţânaţi în necredinţa lor. Mihnea însă avea o înfăţişare plăcută şi o minte ageră, încât înţeleptul dascăl nu se îndoia că într-o bună zi avea să-l aducă fără greutate la legea musulmană. Prindea cu uşurinţă limba turcă, ba chiar şi araba şi persana, atât de trebuitoare în ştiinţele filosoficeşti. Istorisirile lui Ahmed Lala se încurcau în mintea băiatului, nu o dată, cu cele ale lui kir Lucaris, şi asta nemulţumea pe cei doi dascăli deopotrivă.</p>
                  <p rend="justify">Cel de-al treilea, Roberto Capestano, raguzan de obârşie, era mai tânăr decât ceilalţi dascăli ai lui Mihnea şi, pe lângă limba italiană şi latină, se obligase să-l înveţe meşteşugul armelor, care îi era cel mai de plac învăţăcelului. Cu el avusese altă nedumerire, căci băiatului i se părea că limba latină nu era decât „o românească stricată”, iar cât despre italiană nu se îndoia că era vorba de români ce trăiau pe meleaguri îndepărtate de casa lor şi cam încurcaseră graiul străbun. Se înţelege că măiestrul Capestano făcuse la început mult haz de spusele lui Mihnea, trebuind apoi să-i desluşească şi trecutul îndepărtat şi să-i lămurească locul de baştină al românilor, adică Roma cea bătrână, de unde fuseseră aduşi cândva în ţara vestitului Decebal, în care s-au împământenit până astăzi. Asta era prilej de mare fudulie pentru Mihnea şi se lăuda în faţa prietenilor săi, care habar n-aveau nici de Roma şi nici de români, dar rămâneau cu gura căscată „cât de învăţat” era fratele lui Thamar.</p>
                  <p rend="justify">O  mai slăbise acum cu joaca pe uliţi, căci mai toată ziua, ba chiar şi seara târziu, se mânia împreună cu kir Lucaris de ticăloşia lui Mehmet Cuceritorul, care a doborât o mândră împărăţie de altădată, pentru ca a doua zi să rămână mut de încântare auzind faptele de vitejie ale aceluiaşi sultan din gura lui Ahmed Lala. Se duceau apoi împreună la „geamia albastră”, cum i se spunea, isprăvită de curând, şi răsfoiau ore la rând foile îngălbenite ale coranului. Nu i-a plăcut însă nicidecum semiluna ce străjuia minaretele Sfintei Sofia. Odată avu norocul să-l zărească, printre oştenii ce-l înconjurau, pe însuşi sultanul Murad-khan, călare pe un frumos armăsar arăbesc, acoperit cu aur şi atlazuri. „Aşa falnic trebuie să fi arătat şi măria-sa Mihai, dacă nu şi mai grozav!” îşi zisese el încântat. Dar cu toată această măreţie, grecii, în cea mai mare parte şi mai cu seamă cei de vârsta lui, se împotriveau cu înverşunare stăpânirii semilunei. Unii, dintre cei bogaţi, se împăcau cu gândul şi chiar îşi numeau oraşul Stalâmbol, ca să fie mai apropiat de limba turcă, dar alţii nu vroiau să audă altfel decât de „oraşul lui Constantin”, aşa cum i se spunea odinioară.</p>
                  <p rend="justify">Se zvonea din ce în ce mai des că o dată cu împlinirea celor două veacuri de stăpânire a păgânilor, adică în 1653, Dumnezeu avea să trimită un arhanghel cu sabia de foc să-i alunge peste Bosfor, căci numai atâta fusese hotărâtă osânda grecilor, pentru păcatele ce le săvârşiseră cândva. Mihnea nu ştia ce să mai aleagă, căci Ahmed Lala i-a spus că acestea nu erau decât bazaconii şi scorneli greceşti, dar kir Nechifor credea, ba şi chiar şi ser Roberto o nădăjduia din adâncul inimii. Tânărul încerca zadarnic să-i împace şi pe unii şi pe alţii. Învăţătorul grec îi povesti de megaducele Lucas Notaras, care crezuse că se va putea împăca neamul grecilor cu al osmanlâilor şi care pierise din însăşi porunca padişahului. Asta îl cam descumpăni pe băiat şi într-o zi o iscodi pe mătuşă-sa, care părea a fi cea mai dreaptă:</p>
                  <p rend="justify">—  Mătuşă Evdokia, domnia-ta ai auzit de Lucas Notaras?</p>
                  <p rend="justify">—  Vreun precupeţ, ori marinar? Cine o mai fi şi ăsta? Ţi-a zis cumva, ceva, psihi-mu? se îngrijoră bătrâna.</p>
                  <p rend="justify">Mihnea izbucni în râs.</p>
                  <p rend="justify">—  A fost un megaduce, mătuşă! Este mort de aproape două veacuri.</p>
                  <p rend="justify">—  Ei, bată-te să te bată! făcu mătuşa zâmbind. M-ai băgat în sperieţi, crezând că cine ştie ce derbedeu va fi fiind acesta ori că te va fi ameninţat cu ceva, Doamne fereşte! Dar văd că-i treabă cărturărească. Întreabă-l pe arhon Lucaris.</p>
                  <p rend="justify">—  Păi el mi-a spus, dar credeam că ştii şi mata. Eu să fi fost megaduce…</p>
                  <p rend="justify">— Ce-ai fi făcut? zâmbi kira Evdokia sorbindu-l din ochi.</p>
                  <p rend="justify">—  Aş fi întemeiat ţara Daciei şi…  Dar nu cumva nici de măria-sa Mihai nu vei fi auzit?</p>
                  <p rend="justify">—  Ba…  de el, da! Eram însă o copiliţă ca tine pe atunci, aşa că am cam uitat, căci n-aveam gândul pe la bătălii, precum băieţii. TÂRGUIELI PE SEAMA ŢĂRII NORI PLUMBURII SE AŞTERNURA pe deasupra dealurilor de către munte, prevestind o iarnă timpurie. Vântul tăios îi zorea de la spate pe gospodari să-şi strângă bruma de bucate ce mai rămăsese neculeasă şi s-o pună la adăpost pentru vremea cea rece. Către miazăzi, spre Dunăre, toamna încă mai era stăpână, cu toate că viforniţa răzbea până hăt-departe, tocmai în munţii bulgăreşti.</p>
                  <p rend="justify">Dumnealui, vel-vistiernicul Ghinea Brătăşanu îşi strânse dolmanul îmblănit pe lângă trup şi se avântă în şa. Se îndreptă de şale şi îşi potrivi cuşma din blană de vidră, nu numai ca să-i ţină de cald, ci şi spre marea lui pohfală că era un mare boier divanit, cumnat cu Vodă. Roti privirea peste gospodăria pe care o lăsa în seama dumneaiei, jupâneasa Florica, apoi, făcu semn oştenilor ce-i însoţeau să pornească. Cei şase flăcăi purtau pistoale la brâu, ca haiducii, unde pui însă că le mai dăduse şi săbii încovoiate, flinte pe umeri şi baltage la coburi, de parcă ar fi mers la cine ştie ce mare înfruntare şi nu doar până la Târgovişte. El însuşi îşi alesese aceşti zdrahoni, ciobani din ţara Făgăraşului, anume străinaşi, ca să nu lege prietenie cu oamenii locului, măcar că vorbeau aceeaşi limbă şi aveau aceeaşi credinţă şi aceleaşi obiceiuri.</p>
                  <p rend="justify">În cetatea de scaun n-a zăbovit prea multă vreme, ci numai cât s-a înfăţişat măriei-sale, şi degrabă a şi făcut calea întoarsă. Se zorea să ajungă la Brătăşani, unde trebuia să-i sosească un oaspete de seamă, dar în mare taină, în afara domnitorului nimeni nemaiavând ştirea lui. Poate că nici n-ar mai fi trebuit să facă acest drum, dar avea nevoie de încuviinţarea lui Vodă pentru faptele pe care le purta în gând, cum de altfel niciodată nu făcea de capul lui.</p>
                  <p rend="justify">De cum păşi peste prag porunci ţuică fiartă, cu mult piper şi alte mirodenii, îndulcită cu miere, aşa cum îi plăcea domniei-sale să se încălzească în pripă şi să-şi rumenească obrajii.</p>
                  <p rend="justify">—  Bre, Iordache, zise el către vătaful de curte. Aştept un mosafir, care nu ne ştie limba, dar cum s-o ivi tu să-l iei de mână şi să mi-l aduci îndată. Apoi…</p>
                  <p rend="justify">—  Milostive stăpân, socot că-i cel care a sosit în lipsa domniei-tale…</p>
                  <p rend="justify">—  Cuuum? se holbă boierul, înecându-se cu băutura caldă. O tuse puternică îl cuprinse şi câtăva vreme nu măi fu în stare să spună ceva. Cu greu izbuti să îngăime:</p>
                  <p rend="justify">—  Tontule!…  Mă laşi să vorbesc…  de pomană? Uite ce păţii! Unde-i acuma?</p>
                  <p rend="justify">—  În odăile de jos, că nu aveam poruncă ce să fac. Tocmai voiam să spun…</p>
                  <p rend="justify">— Barem l-ai ospătat ca lumea?</p>
                  <p rend="justify">—  Drept să zic, nu prea! I-am dat nişte pâine cu brânză şi ceapă, căci după înfăţişare pare a fi un călugăr papistaş pribeag şi ăştia nu…</p>
                  <p rend="justify">—  Mergi pe dată şi pofteşte-l aici. Ba nu! În odaia cea mare, unde-l primim şi pe Vodă.</p>
                  <p rend="justify">Vătaful căscă ochii mari.</p>
                  <p rend="justify">—  Da, da! Ai auzit prea-bine. Fă cum îţi spusei! Şi să porunceşti pe dată un ospăţ îmbelşugat, ca să ne spălăm ruşinea. Auzi colo, ceapă…!</p>
                  <p rend="justify">Slujitorul nu mai aşteptă alte îndemnuri şi o porni în fugă spre îndeplinirea voinţei stăpânului. Sucit cum îl ştia, n-avea de ce să se mire că primea pe un pârlit de pribeag chiar în încăperea în care se odihnea şi se ospăta însuşi voievodul ţării.</p>
                  <p rend="justify">Boierul Ghinea se arătă zorit şi o lua înaintea oaspetelui, rânduindu-şi pletele şi mustaţa în minunata oglindă adusă tocmai de la Veneţia, cu mare cheltuială. Se tolăni anume în frumosul jilţ de piele cu încrustaţii neasemuit de frumoase, meşteşugite la Cordoba, la capătul lumii, în Spania. Mai ticlui faldurile dolmanului, de care încă nici nu apucase a se dezbrăca, şi bătu din palme.</p>
                  <p rend="justify">Se înfăţişă pe dată roaba aceea mititică şi cu năframă roşie.</p>
                  <p rend="justify">—  Deschide ferestrele să intre aer curat, că tare mai pute a ţuică fiartă.</p>
                  <p rend="justify">Parcă nu el fusese cel care o băuse!</p>
                  <p rend="justify">Aruncă apoi un pumn de smirnă arăbească în tigăiţa cu jăratec anume adusă pentru aşa ceva şi trase pe nări fumul cel plăcut mirositor, apoi se aşeză din nou în jilţ, când se auzi vocea lui Iordache îmbiindu-l pe străin.</p>
                  <p rend="justify">—  Iacă, stăpâne, dumnealui îi musafirul! îl arătă vătaful pe călugăr şi ieşi pe dată.</p>
                  <p rend="justify">Vel-vistiernicul îşi ticluise o poveste pentru străin, spunându-i că aflase la Târgovişte de sosirea lui şi că tot într-un suflet alergase acasă. Pentru aceea îl găsise neîmbrăcat cuviincios dar ardea de nerăbdare să se întâlnească cu el. Pe de altă parte voia să-şi arate bunăstarea, ca să ştie străinul că boierii de pe aceste meleaguri nu erau cu nimic mai prejos decât cei din Stambul. Dădu să se ridice sprinten, dar simţi un junghi ascuţit prin şale, ţinându-l locului. Se mulţumi să întindă mâna şi să-şi ceară iertare:</p>
                  <p rend="justify">—  Călăritul, kir Capello. Socot că domnia-ta eşti!</p>
                  <p rend="justify">—  Întocmai, vel-vistiernice Brătăşanu! salută străinul cu plecăciune, ca prin ţările apusene. Cred că nici eu nu m-am înşelat, nu?</p>
                  <p rend="justify">Boierul râse şi încuviinţă din cap. Vorbeau greceşte, căci, în afara limbii române, gazda nu-şi mai putea spune gândurile decât în limba lui de naştere.</p>
                  <p rend="justify">—  Mă bucur nespus, kir Capello, că ai răspuns chemării mele şi nădăjduiesc să-ţi fi ajuns banii trimişi, zise mieros Brătăşanu.</p>
                  <p rend="justify">Se ridică totuşi din jilţul de piele şi se aşezară amândoi la masa de stejar, de unde s-ar fi putut sălta mai lesne.</p>
                  <p rend="justify">—  Asta n-aş putea s-o spun, căci banii, oricât de mulţi ar fi, niciodată nu-ţi prisosesc.</p>
                  <p rend="justify">—  Deocamdată a fost numai începutul, arhonda. Eu ştiu prea-bine că ce plănuim noi costă cu mult mai mult, şi n-am să mă zgârcesc.</p>
                  <p rend="justify">—  Mi-ar place să mă luminezi, şi de una şi de alta. Cum vom face?</p>
                  <p rend="justify">—  Mai întâi aş vrea să te rog să mă ierţi pentru găzduirea dată de vătaful meu, căci am ţinut să nu ştie nimeni, iar eu am socotit că vei sosi peste vreo câteva zile.</p>
                  <p rend="justify">—  Obişnuiesc să mă grăbesc la drum, ca să nu dau de vreo capcană, căci, orice s-ar zice, mă aflu în tabăra duşmană, arhon vistiernice.</p>
                  <p rend="justify">—  Dar la prieteni! zâmbi linguşitor gazda. Tocmai de aceea am să-ţi mărturisesc tot adevărul: m-am săturat să-l slugăresc pe Vodă, fără să fiu răsplătit după munca mea.</p>
                  <p rend="justify">—  Din câte am aflat, sunteţi rude…</p>
                  <p rend="justify">—  Hm, da! Cumnaţi, dar asta nu înseamnă mare lucru, căci Matei e un hapsân.</p>
                  <p rend="justify">— Dar domnia-ta ce-ai pofti?</p>
                  <p rend="justify">—  Schimbarea domnului, însă nu cu oricine. Ştiu prea-bine că la Costantiniya unelteşte Curt Celebi pentru fostul voievod Leon Tomşa, iar eu i-am fost duşman de moarte. Nu am poftă să mă băjenesc, dacă apucă el domnia.</p>
                  <p rend="justify">— Ei da, asta ar fi o pricină. Dar atunci tot mai bine cu domnitorul de astăzi, nu?</p>
                  <p rend="justify">—  Nu pot zice că nu, dar cine ştie cât timp izbuteşte să se mai ţină în scaun? A trecut multă vreme şi, după cum îţi spusei, Curt Celebi nu stă cu mâinile în sân la Poartă.</p>
                  <p rend="justify">—  Ce-aş putea face eu?</p>
                  <p rend="justify">—  Multe! Mai întâi să mă scapi de Leon Tomşa…</p>
                  <p rend="justify">—  Să-l ucid…?! Nu ţi-ai găsit omul, arhonda!</p>
                  <p rend="justify">—  Nu pe el. Ar fi îndeajuns să piară Curt Celebi şi pentru asta domnia-ta tocmeşti pe careva, iar banii îi dau eu. Vezi bine că nu mă pot mişca până acolo.</p>
                  <p rend="justify">—  Aşa mai merge…  Are să coste însă foarte mult.</p>
                  <p rend="justify">—  Nici o grijă! Nu degeaba sunt eu vel-vistiernic. Dar vezi, nu care cumva să fim traşi pe sfoară, iar dacă ar fi omorât şi Leon Tomşa, noi n-am avea decât de câştigat.</p>
                  <p rend="justify">—  Parcă ai spus numai de Curt…</p>
                  <p rend="justify">—  Se-nţelege. Gândeam că va trebui să găsesc pe altcineva, căruia să-i dau cu mult mai mult, dar asta…</p>
                  <p rend="justify">—  Ai pomenit, domnia-ta, despre „câştigul amândurora”. Ce să însemneze asta?</p>
                  <p rend="justify">—  Signore! zise deodată gazda. Să vorbim deschis, negustoreşte! Eu n-am uitat că domnia-ta ai un prieten, pentru care te-ai zbătut să-l faci domn aici, la noi. A fost dovedit odinioară de Leon Tomşa, dar acuma oare numai întâmplător se află şi el la Istanbul? Să nu mai poftească tronul Ţării Româneşti, şi să fie acolo numai de dragul oraşului? Ce zici?</p>
                  <p rend="justify">Luat pe nepregătite, Capello rămase o clipă pe gânduri, mai cu seamă că tocmai intrau şi slugile cu tot felul de bunătăţi, care făceau cu ochiul musafirului ospătat până atunci cu brânză şi ceapă. Îl gâdilau prin măruntaie mirosurile ademenitoare, dar mai ales privirea i se opri asupra unei carafe cu vin rubiniu.</p>
                  <p rend="justify">„Boierul acesta viclean ştie mai multe decât vrea să arate faţă de mine”, îşi zise el în gând şi se hotărî să chibzuiască mai înainte de a se băga în încurcătură. Era foarte adevărat că ne-norocosul de Gian Michele Cigalla bătea caldarâmurile Stambulului, cu toate că nunta cu domniţa Hana de Podebrad se stricase de mult. Nutrea nădejdea că va izbuti în cele din urmă să ajungă prinţ şi de fapt mama lui era acea care îi dădea putinţa să risipească aur prin toate părţile, la întrecere cu Celebi, spre marea bucurie a dregătorilor otomani. Pe altă parte el ştia prea bine că şi Matei-vodă, putred de bogat, împingea pungi cu nemiluita, îngreuind pentru o vreme uneltirile celor de pe malul Bosforului.</p>
                  <p rend="justify">—  Ce folosesc eu? întrebă Capello, după ce înşfăcase un copan de pui rumenit la ţiglă.</p>
                  <p rend="justify">—  Aşa mai vii de acasă! râse Ghinea cu gura plină. Începi să-mi placi! Am să fiu scurt! Noul domnitor, prietenul domniei-tale, are să mă facă ban al Craiovei, iar domnia-ta îmi iei locul. E bine? Că nu cunoşti limba, nu-i nici o pagubă! Sunetul aurului nu are o ţară anume, şi mai apoi te voi ajuta eu însumi.</p>
                  <p rend="justify">—  Şi domnia-ta îmi placi, arhonda! închină Capello un pocal şi-l dădu peste cap pe nerăsuflate. Ceva îmi spune că noi doi avem o mare asemănare şi ne vom înţelege.</p>
                  <p rend="justify">—  Nici nu s-ar putea altfel, rânji Brătăşanu, sorbind la rându-i, dar mai cumpătat.</p>
                  <p rend="justify">Clefăiau cu poftă şi trosneau între fălci fragedele oscioare ale puilor jertfiţi. Apucau cu mâinile unsuroase şi sorbeau din cupele pe care le umplea la vreme roaba aceea oacheşă cu năframă roşie.</p>
                  <p rend="justify">—  Să fie bine lămurit! zise gazda mestecând întruna. Tot ce ai să cheltuieşti până la viitoarea domnie rămâne pe socoteala mea.</p>
                  <p rend="justify">—  Să zicem…  douăzeci de mii de scuzi de aur?</p>
                  <p rend="justify">— Cu cinci, batem palma!</p>
                  <p rend="justify">—  Ooo! E prea puţin.</p>
                  <p rend="justify">—  Şase!</p>
                  <p rend="justify">— Zece!</p>
                  <p rend="justify">—  Pe urmă am să-ţi dau mai mult, dar pentru început…  iacă, mai pun o mie.</p>
                  <p rend="justify">—  Dacă va trebui să mă tocmesc şi pe urmă…</p>
                  <p rend="justify">—  Am zis că nu, dar dă-mi şi mie dreptate. Eu dau bani înainte şi nu am nimic la mână, aşa că este firesc să fiu mai zgârcit.</p>
                  <p rend="justify">— Bine, mă-nvoiesc, dar numai ca arvună.</p>
                  <p rend="justify">—  Aşa gândeam şi eu! Mai ales că, dacă nu vom izbuti cu aur, eu am o parte a oştirii care nu-mi aşteaptă decât porunca spre a se repezi asupra lui Matei-vodă. Dacă măria-sa Ioan Mihai ar veni aici cumva, într-ascuns, lesne am putea schimba domnia, iar Poarta va trebui să fie atrasă de partea noastră, prin grija domniei-tale şi a lui signor Bianchi.</p>
                  <p rend="justify">—  Şi asta o ştii?! se miră Capello. Trebuia să mă aştept, de altfel. Nu pricep însă pentru ce să mai cheltuim banii, dacă avem oşteni gata de luptă?</p>
                  <p rend="justify">Capello parcă începuse a se cam chercheli, vinul dovedindu-se înşelător. Îl întărită însă dibăcia gazdei sale şi nu se îndoia că un astfel de om îi era de trebuinţă, spre a ajunge cineva în lumea asta. Dacă vistiernicul îl voia pe Gian Michele, cu atât mai bine, dacă nu, ar fi fost în stare să intre chiar şi în slujba lui Matei-vodă, numai să se căpătuiască. De altfel îi plăceau şi locurile şi oamenii, cu limba lor dulceagă şi asemănătoare cu a lui. „Ehe! Nu-i rău deloc!” îşi zise şi pipăi pofticios bucile ţigăncuşei, când aceasta se apropie să-i umple cupa. Fata chicoti, arătându-şi şiragul alb al dinţilor ei sănătoşi şi nu se împotrivi, cum ar fi făcut alta.</p>
                  <p rend="justify">—  Dacă îţi place roaba, arhonda, ţi-o dăruiesc, rânji gazda. Nu te uita că-i mititică, e mare meşteră la pat. Ţi-o spun eu!</p>
                  <p rend="justify">—  Da…  Da? se bucură italianul şi o cuprinse pe slujnicuţă de mijloc.</p>
                  <p rend="justify">— Nu acuma, signor Capello! Avem încă multe de pus la cale, dar, când te-i întoarce, a domniei-tale are să fie!</p>
                  <p rend="justify">Spuse apoi pe româneşte:</p>
                  <p rend="justify">—  Aţâţă-l, fă, dar nu prea mult, ca să-i fie gândul la vorbele mele, şi nu la tine. Pleacă de lângă el!</p>
                  <p rend="justify">Roaba ascultă şi se trase cu sfială, spre nedumerirea străinului.</p>
                  <p rend="justify">— Ce i-ai zis? întrebă el.</p>
                  <p rend="justify">—  Să mai lase giugiuleala pe altă dată, că acuma avem treabă. Mă iscodeai dacă nu putem pune ostaşii împotriva lui Vodă şi iacă, ţi-oi răspunde: trebuie plătiţi cu banii noştri. Credeam şi eu că prinţul domniei-tale are destul aur, ca să nu fim nevoiţi să-l risipim pe cel care ni se cuvine…</p>
                  <p rend="justify">—  Să ştii, arhonda, că „prinţul meu”, aşa cum îi spui, are şi nu prea, dar, atâta cât are, n-ar fi mai bine să i-l luăm tot noi?</p>
                  <p rend="justify">—  N-ai gândit rău deloc, dar cum să facem? Văd că ai mare iscusinţă la strânsul banilor, şi aceasta mă încântă, „vel-vistiernice” Capello. Cum ţi se pare, nu sună frumos cum îţi zisei?</p>
                  <p rend="justify">—  Ce mai! Să n-o lungim! În cel mult patru săptămâni ţi-l aduc aici pe „prinţul meu”, iar domnia-ta să găteşti lefegii, că doar n-ai să le dai plata înainte.</p>
                  <p rend="justify">—  Un bob zăbavă, chir Capello! Nu vorbirăm mai nimic de Curt Celebi şi Leon…</p>
                  <p rend="justify">—  Mai pui cinci mii şi le sucesc gâtul cu mâna mea! se grozăvi Capello ameţit de-a binelea.</p>
                  <p rend="justify">—  Încă?! Nu ne-am înţeles o dată? Şase…</p>
                  <p rend="justify">—  Pentru mine! Şi dacă mai adaugi…  să zicem, patru, se face rotund zece.</p>
                  <p rend="justify">—  Mă învoiesc, dar mai am şi eu o dorinţă. În aceeaşi plată să mai fie prins şi…</p>
                  <p rend="justify">—  Altul?! Atunci încă cinci mii pentru mine, dacă mă fac ucigaş de meserie.</p>
                  <p rend="justify">—  Nu-i vorba decât de un copil. Un plod al unui fost voievod de pe la noi, mort de mulţi ani, dar ţâncul este „os de domn” şi după legea ţării ar avea dreptul la scaunul tătâne-său. Acuma am auzit că s-ar afla şi el la Costantiniya, sau e pe drum. Fă-l să nu mai ajungă!</p>
                  <p rend="justify">—  Domnia-ta, arhonda, ai să-mi ceri să-l ucid şi pe padişah ori pe toţi cei ce râvnesc tronul acestor ţări. După cum văd, apar domnişori din aceştia ca ciupercile după ploaie, şi eu n-am să pot să stârpesc atâta omenire, fără să supăr pe dregătorii turci. Lasă-l mai pe urmă, dacă-i numai un copil.</p>
                  <p rend="justify">—  Mă gândeam, arhon „vel-vistiernice” Capello, că n-ar trebui lăsat să mai crească. Nu ştiu cum se face, dar coconii domneşti se fac bărbaţi în toată puterea cuvântului când nici nu te aştepţi, şi apoi hai cu pungile şi cu cerşeala scaunelor româneşti. Dar…  poate ai dreptate. Să-l mai îngăduim o vreme.</p>
                  <p rend="justify">—  Atunci, n-ar mai fi nimic de adăugat înţelegerii noastre, arhon „mare-ban”. Cum îmi dai banii, am şi plecat.</p>
                  <p rend="justify">—  Adică numai jumătate din ei! răspunse Brătăşanu, pierindu-i zâmbetul ce-l însoţise întruna până atunci.</p>
                  <p rend="justify">—  Mai bine toţi deodată! se împotrivi Capello, care încă mai judeca, cu tot aburul beţiei din cap.</p>
                  <p rend="justify">—  Când ai să te întorci cu viitorul domn, signore. Altcum, să-mi fie iertat, dar cine îmi spune că te vei ţine de cuvânt?</p>
                  <p rend="justify">—  Între oameni nobili ca noi, mai încape oare vreo îndoială? Am făgăduit! Pun onoarea mea chezăşie!</p>
                  <p rend="justify">—  N-am vrut a te mânia, cinstite oaspete, dar pe la noi aşa-i obiceiul şi te sfătuiesc şi pe domnia-ta să faci la fel, oriunde te vei afla. Chezăşia banilor este mai bună ca orice. Spun aşa ca să te înveţi, pane „vel-vistiernice”…</p>
                  <p rend="justify">Întortocherea vorbelor mieroase ale boierului îl zăpăciră pe italian, care de fapt nici nu mai pricepea prea bine ce i se spunea, din pricina vinului acela amăgitor.</p>
                  <p rend="justify">—  Fie după voia domniei-tale, arhonda, deşi nu ştiu dacă fac bine sau nu punându-mi viaţa în mâna unui om pe care abia l-am cunoscut.</p>
                  <p rend="justify">—  O am şi acuma, nobile domn! rânji gazda. Cine m-ar împiedeca să te bag la ocnă, ori chiar pe mâna gealatului?</p>
                  <p rend="justify">— Cinstea domniei tale! tresări Capello cam îngrijorat.</p>
                  <p rend="justify">—  Ei, vezi că am şi eu aşa ceva? Te poţi bizui pe mine fără grijă! Întoarce-te cu voievodul nostru, şi izbânda n-are să ne ocolească. Fortuna audaces juvat! spuneau străbunii domniei-tale şi întrucâtva şi ai mei.</p>
                  <p rend="justify">Capello mai apucă să încuviinţeze bâiguind pe limba lui:</p>
                  <p rend="justify">—  Şi, şi, norocul ajută pe cei îndrăzneţi…  oare…?! Era încă prea mult şi judecata i se cufundă curând într-un somn adânc. Boierul Ghinea se uită la el cu scârbă şi ochii îi sticliră de bucurie. Se ridică şi porunci ţigăncuşei, care nu se dezlipise de colţul unde obişnuia să şadă când erau oaspeţi:</p>
                  <p rend="justify">—  Chivuţă, cheamă-l pe Iordache să vină cu câţiva argaţi ca să-l care pe beţivan la culcare. De tine nu mai are trebuinţă! Mai bine să vii în odaia mea, după vreun ceas.</p>
                  <p rend="justify">A  doua zi, cu noaptea-n cap, signor Capello gonea în trapul calului spre Corabia, în drumul lui către mărire. FECIOARA DE OŢEL NEÎNCHIPUIT DE MARE a fost uimirea alteţei-sale serenisime Rakoczy Gyorgy văzând, în locul căpriorului asupra căruia îşi aruncase arma, un om a cărui înfăţişare îi era total necunoscută. Stătea chircit cu genunchii strânşi, iar mâinile îi încremeniseră pe lancea care-i pătrunsese adânc în coşul pieptului, de parcă ar fi vrut s-o scoată cu ultimele lui puteri. Nici o picătură de sânge nu-i murdărise veşmintele ori frunzele de sub el, şi totuşi avea acea sticlire a morţii în ochii mari deschişi. Muscheta care zăcea alături avea tigăiţa plină cu pulbere, iar pe ţeava se aflau plumbii ce nu apucaseră să fie sloboziţi, stăpânul ei fiind doborât pe neaşteptate.</p>
                  <p rend="justify">Principele rămase uluit, fiindcă nu i se mai întâmplase vreodată la vânătoare să ia drept ţintă un om. Apoi, când se adunară însoţitorii, putură jura că văzuseră cu ochii lor ţapul cel viguros care i-a privit batjocoritor şi le-a întors spatele, năpustindu-se în tufişul unde acuma era mortul.</p>
                  <p rend="justify">—  Aici nu-i lucru curat, alteţă! se îngrijoră contele Felvinczi. Doamne fereşte, dar asemenea schimbare a sălbăticiunii în om nu s-a mai pomenit decât în poveste.</p>
                  <p rend="justify">—  Da’ de unde! zise baronul Orban. Cel de colo, arătă el spre mort, stătea la pândă, însă n-a mai cutezat să tragă. Nu-i vedeţi arma?</p>
                  <p rend="justify">—  Şi a dat căpriorul peste el? întrebă groful Nagy Gyula, vestit prin faimoasele sale turme de porci. Aida de! S-ar fi ferit de mirosul de om.</p>
                  <p rend="justify">—  Poate că aşa a şi făcut, din care pricină lancea alteţei-sale l-a nimerit pe necunoscut. Acum ce ne mai chinuim cu ce a fost? S-a întâmplat şi gata! zise bătrânul grof Gyarfas Lazar.</p>
                  <p rend="justify">Prinţul îi asculta în tăcere şi în sinea lui era tare nemulţumit de cele petrecute, căci te faci de râsul lumii când ucizi un om luându-l drept vânat.</p>
                  <p rend="justify">—  Totuşi eu zic că nu-i a bună, se încăpăţână Felvinczi. Nu putea lovi alteţa-sa pe străin, chiar dacă ţapul s-ar fi ferit. Asta înseamnă că sălbăticiunea avea judecată. Aşa să fi fost oare?</p>
                  <p rend="justify">—  Ai dreptate! încuviinţară vreo câţiva.</p>
                  <p rend="justify">—  Atunci, mortul îi căpriorul? întrebă prosteşte Nagy Gyula, ridicându-şi sprâncenele stufoase ce-i acopereau ochii mici, înecaţi în grăsime.</p>
                  <p rend="justify">—  Doar nu te duce mintea la asemenea bazaconie, Gyula dragă? îl mustră părinteşte Gyarfas, Mortu-i mort, iar ţapul e bine-sănătos, şi cine ştie pe unde o fi ajuns acum.</p>
                  <p rend="justify">În cele din urmă cu toţii fură de aceeaşi părere, şi atunci păru şi Rakoczy a-şi veni în fire:</p>
                  <p rend="justify">—  Eu, de asemenea socot că este ceva necurat la mijloc. Parcă am şi acuma în faţa ochilor blana stacojie a ţapului, şi-iată că, în loc să-l fi străpuns prin spate, mortul din faţa noastră a căpătat lovitura în plină faţă.</p>
                  <p rend="justify">—  Să nu fie cumva Satana! îşi dădu părerea tânărul grof Hovany, care până atunci nu cutezase să se bage în vorbă cu ceilalţi.</p>
                  <p rend="justify">—  Domnilor, ce-a fost, a fost! Aţi spus-o chiar domniile-voastre. Să ne întoarcem, dar nu fără a cerceta cine a fost nefericitul. Felvinczi, ai grijă tu să desluşeşti totul, iar noi plecăm la castel. Mi-ar place, domnilor, urmă prinţul, să nu se facă prea multă vâlvă. Am greşit…  am greşit! Oricui i s-ar fi putut întâmpla. Haideţi!</p>
                  <p rend="justify">Vara anului 1636 abia începuse, vremea fiind cum nu se putea mai bună pentru vânătoare. Fusese poftit de contele Zota Jozsef din Brâncoveneşti şi-l însoţiseră numai prietenii lui cei mai credincioşi, în frunte cu Felvinczi Vince. Cel puţin aşa-i credea el, căci despre gazdă ştia că era din tabăra lui Bethlen Ştefan, fratele răposatului principe, pe care-l socoteau mai îndreptăţit a fi urmaş în scaunul lui Iancu de Hunedoara, în vreme ce pe el, Rakoczy Gyorgy, îl ţineau de venetic slovac, măcar că se împământenise de multă vreme şi stăpânea de mai bine de şase ani ţara Transilvaniei. Unii l-au sfătuit să nu vină la astă vânătoare, fiind vorba numai de o capcană, dar prinţul şi-a zis, că doar aşa îi putea face pe vrăjmaşi să treacă de bună voie alături de el. Nu că s-ar fi temut de acel Bethlen, dar ştia că în spatele lui erau turcii, care ar fi fost primejdioşi dacă ar fi intrat în ţară.</p>
                  <p rend="justify">Din pricina ciudatei întâmplări prinţul n-avea ochi pentru frumuseţile din jur, unde o întreagă lume păsărească se luase la întrecere în măiestria trilurilor. Ciripitul înceta la apropierea convoiului, dar se pornea iarăşi când acesta se îndepărta. Dealurile împădurite ţineau din munţii Rodnei şi se dezbrăcau de povara verde a copacilor de cum ajungeau prin plaiurile Bistriţei, unde viile le luau locul. Cum se apropiau de Reghin, din nou se acopereau cu stejari, frasini şi câte şi mai câte alte soiuri, de-o parte şi de alta a Mureşului, până sub poalele munţilor Gurghiului, de unde începea domnia brazilor celor falnici, a ursului şi a cerbului din Carpaţi. Meleagurile erau cum nu se poate mai potrivite pentru vânat, şi acesta era din belşug, cu toate că de astă-dată aveau să se întoarcă cu mâna goală la primitoarea gazdă. Apoi, către miazănoapte, spre izvorul Mureşului, începeau a se ivi şi aşezările secuilor. Oameni, veşnic pregătiţi de harţag, aceştia erau mai greu de înduplecat să se supună grofilor, fie ei chiar şi secui. Aveau drepturile lor, înscrise de regii cei bătrâni ai Ungariei, încă de pe vremea când fuseseră aduşi de ei pe aceste meleaguri, şi se luau de piept cu oricine le-ar fi încălcat. Erau oameni de la munte, cu căutătura aprigă, şi mai întotdeauna se băgau lefegii la domnitorii români de peste munte, în luptele lor cu turcii. Alteţa-sa Rakoczy Gyorgy dovedise mai multă minte decât înaintaşii lui, Bathoreşti, care se sumeţiseră să-i iobăgească, izbutind numai să-i răzvrătească. El Rakoczy, luase pildă de la olahul Mihali, zis şi „cel Viteaz”, care, dacă nu le dăduse drepturi noi, le lăsase neştirbite pe cele vechi. Secuii erau mai ascultători faţă de voievozii Moldovei, care adesea stăpâneau cetăţi prin ţinuturile lor şi nu prea luau în seamă pe prinţul din inima Ardealului, care era şi conte al lor, adică stăpânul.</p>
                  <p rend="justify">La o cotitură le ieşi în cale Zota însoţit de doi călăreţi, şi atunci băgă de seamă Rakoczy că nu fuseseră împreună, deşi plecaseră cu toţii deodată de la castel.</p>
                  <p rend="justify">—  Alteţă-serenisimă, făcu acesta cu glas mieros, îndatoririle de gazdă m-au silit să dau pe acasă şi mă zoream acuma să vă poftesc la masă şi odihnă.</p>
                  <p rend="justify">Ochii lui păreau a căuta vânatul care lipsea, dar nu zise nimic. Rakoczy, în schimb, îi zâmbi oarecum binevoitor, cu toate că în sinea lui nu-i căzuse bine că Zota îndrăznise să plece de capul lui, adică fără să ceară îngăduinţa, aşa după cum se cuvenea.</p>
                  <p rend="justify">—  Ţi-am ucis un om! zise deodată prinţul. De bună-seamă că vreun slujitor de-al domniei-tale, căci unul străin n-ar fi avut ce căuta în calea noastră. Pentru asta am oprit vânătoarea, fiindcă nu mai am chef să vărs sânge, fie el şi de lighioană sălbatică.</p>
                  <p rend="justify">Zota ascultă liniştit istorisirea celor întâmplate, apoi zise nepăsător:</p>
                  <p rend="justify">—  Va fi fost vreun vântură-lume, iar dacă era dintre slugile mele, nu-i nici o pagubă. Ce căuta în pădure? Eu n-am îngăduit pe nimeni! Totuşi am să-i aduc leşul în sat ca să…</p>
                  <p rend="justify">—  A rămas acolo Felvinczi şi se vor aduna şi hăitaşii, încât nu cred că trebuie să te mai osteneşti până acolo. Înmormântarea e treaba popilor, iar…  mie îmi pare rău că ţi-am pricinuit necaz.</p>
                  <p rend="justify">—  Nu-i nici un bai, alteţă, mai cu seamă dacă va fi fost vreun olah…</p>
                  <p rend="justify">—  De unde ştii? sări Gyarfas.</p>
                  <p rend="justify">—  Nu ştiu! bâigui Zota. Am zis şi eu aşa, că aceştia se bagă peste tot, fiind o puzderie, şi nu-i rău dacă îi mai împuţinăm.</p>
                  <p rend="justify">—  Atunci de ce nu-i vânezi ca pe lupi, ori mistreţi, dacă ai aşa de mulţi olahi? nu se lăsă bătrânul conte.</p>
                  <p rend="justify">—  Ei, şi dumneata, Lazăr-baci! Îţi râzi de mine? Ştii doar că ei îmi lucră pământurile şi-mi taie copacii şi câte şi mai câte alte treburi. Sunt o pacoste, îi drept, dar nu ne putem lipsi de ei.</p>
                  <p rend="justify">Rakoczy ştia şi el acest lucru, căci nu o dată se gândise cum ar fi putut să facă din mulţimea asta de oameni nişte cătane credincioase, dar spusele contelui adevereau gândurile tuturor nobililor ardeleni.</p>
                  <p rend="justify">—  Cinstiţi oaspeţi, n-aş vrea să vă faceţi inimă rea din această oarbă întâmplare. Mâine avem să mergem către Deda, şi făgăduiesc să nu se mai rătăcească picior de om nechemat pe acolo. Socotiţi pentru ziua de azi că a fost o vină a mea, drept care eu îmi cer umilit iertare.</p>
                  <p rend="justify">Ajunseră pe coama unei deal pleşuv, la poalele căruia se arăta valea Mureşului în toată frumuseţea ei. Undeva, către miazăzi, se zărea turla falnicei biserici din Reghin, cu globul ei din vârf, strălucind ca soarele. Prinţul se opri cu întreg alaiul şi îndelungată vreme îşi desfătară privirea. Minunată era ţara al cărei stăpân era şi pentru care îşi pusese în gând să facă multe, dar tare se mai dovedea anevoioasă calea.</p>
                  <p rend="justify">—  Să mergem mai departe, domnilor! zise principele într-un târziu, socotind că stătuseră îndeajuns ca să se odihnească şi caii, mai ales frumosul său armăsar alb ca neaua.</p>
                  <p rend="justify">Gândurile şi visele alteţei-sale nu se puteau da în vileag oricum, căci încă mai era sub turci, deşi principele putea face cam ce poftea. Ba se războise şi prin meleagurile Europei, înfruntând oştile austriece fără încuviinţarea Porţii, dar voia să facă din Transilvania o ţară asemănătoare întru totul celor europene din Apus, cu care se făcuseră şi înţelegeri scrise, peste voinţa turcului.</p>
                  <p rend="justify">Convoiul trecu pe lângă un grup de ţărani olahi, care se descoperiră, salutând cu plecăciune. Rakoczy le aruncă o privire în treacăt, băgând de seamă cât erau de ogârjiţi şi flenduroşi. „E drept că-s mulţi, câtă frunză şi iarbă, dar neputincioşi, câtă vreme rămân iobagi ai nobililor unguri” gândi el. „Şi ce oşteni aş mai face din ei, că doar strămoşii lor au fost romanii, cuceritorii lumii de altădată”…  Ştia însă că legiuiri vechi de aproape două veacuri nu îngăduiau slobozirea iobagilor, iar stăpânii lor dovediseră, nu o dată, că ştiau a se împotrivi oricărei uşurări, chiar şi cu arma-n mână.</p>
                  <p rend="justify">Nici nu şi-au dat seama când s-au pomenit, în poarta castelului din Brâncoveneşti, cocoţat pe un pinten de deal, chiar la o cotitură a Mureşului. Nimic însă nu reţinu privirea prinţului în afara Suzanei, frumoasa fiică a contelui, care-l întâmpină în odaia de oaspeţi cu un surâs cum numai ea ştia să-l aibă. Când voia! Nici tatălui nu-i scăpă luminiţa din ochii prinţului la vederea fetei, şi se vedea că era mulţumit. Nu întâmplător a şi fost aşezată lângă măreţul musafir, spre a-l sluji în timpul ospăţului, dar şi ca să-şi clătească ochii cu frumuseţea domniţei.</p>
                  <p rend="justify">Începură să se aştearnă tot felul de bunătăţi, de la mâncăruri cu sosuri ardeiate şi mirosind numai a mirodenii din toată lumea, până la fripturile de viţel şi de purcel de lapte, ori puii fripţi întregi. Dar nici vânatul nu lipsea de la locul de cinste. Toate acestea erau stropite din belşug cu vinuri roşii şi albe, aduse din toate podgoriile Ardealului, ba chiar şi de la Tokay. Însă cel mai mult i-a plăcut alteţei-sale licoarea aceea ca uleiul de măsline la înfăţişare, cu aromă ameţitoare şi dulceagă la gust, şi tare se mai miră că fusese făcută tocmai din viile de dincolo de munte, de la Cotnari.</p>
                  <p rend="justify">—  Va să zică din acesta bea Vasile-vodă? zise Rakoczy plescăindu-şi limba de plăcere.</p>
                  <p rend="justify">—  Numai pentru atâta şi merită să faci o călătorie până la Iaşi! strigă vesel Nagy Gyula, din celălalt capăt al mesei.</p>
                  <p rend="justify">—  Cine ştie? mustăci prinţul. Poate că ne vom înstăpâni şi pe acolo, căci, după câte ştiu eu, ţara asta-i una şi dincolo de munte.</p>
                  <p rend="justify">—  Vivat! Floriat! închinară mesenii şi Rakoczy nu se îndoi câtuşi de puţin că vorbele sale stârniseră urarea.</p>
                  <p rend="justify">Vinul se dovedi înşelător, mai ales cel moldav, care prin dulceaţa lui te ispitea să-l bei fără măsură, astfel încât începură a se împletici limbile celor mai însetaţi. Poate că şi prinţul ar fi fost în rând cu ceilalţi, dacă n-ar fi ţinut în pumnul său mânuţa cea mică şi mătăsoasă a Suzanei. Nu se mai ferea de nimeni şi o trăsese pe fată lângă el, ba cât pe ce s-o sărute pe gură, dacă aceasta nu s-ar fi smuls în ultima clipă.</p>
                  <p rend="justify">—  De faţă cu toţi, alteţă? se ruşina fata.</p>
                  <p rend="justify">—  Dar ai veni cu mine la Iaşi? o întrebă el în şoaptă. Am putea să ne scăldăm în această licoare şi tu ai fi ca o bacantă.</p>
                  <p rend="justify">—  Dacă alteţa-voastră porunceşte, eu sunt silită să mă supun. N-am încotro!</p>
                  <p rend="justify">— Atunci, odaia mea e cu mult mai aproape decât Moldova. Ai să vii?</p>
                  <p rend="justify">—  Alteţa-voastră uită că eu sunt o fecioară neştiutoare…</p>
                  <p rend="justify">—  Ah, da! râse prinţul nelăsând-o să-şi isprăvească vorba. Voi mai aveţi aici o „fecioară de oţel”…  care ştie multe, dar nu spune.</p>
                  <p rend="justify">—  Chiar alteţa-voastră aţi spus că este din oţel, dar eu sunt de carne şi…</p>
                  <p rend="justify">—  Şi încă de care! Mai tare ca oţelul celeilalte fecioare!</p>
                  <p rend="justify">Vrând să-şi dovedească spusele, o strânse de pulpă, încât biata fată scoase un ţipăt, fără să vrea.</p>
                  <p rend="justify">—  Ai păţit ceva, Jujica? sări taică-său, care mai toată vremea era cu ochii pe ei.</p>
                  <p rend="justify">—  M-a…  m-am speriat de un câine de sub masă, răspunse fata roşind ca para focului. Nu-i nimic, tăticule!</p>
                  <p rend="justify">Rakoczy îşi dădu seama că se purtase urât şi căută s-o împace:</p>
                  <p rend="justify">—  Am fost mai rău decât un soldăţoi neamţ beat. Te rog să mă ierţi şi, dacă poţi, uită ce-am făcut!</p>
                  <p rend="justify">—  A fost un câine…  nu-i aşa? Nu-mi aduc aminte să fi păţit ceva, tocmai în tovărăşia alteţei-voastre.</p>
                  <p rend="justify">De astă-dată fu rândul prinţului să roşească şi, ca să nu se vadă, goli un pocal întreg, care-i învălmăşi minţile, aţâţându-se şi mai aprig.</p>
                  <p rend="justify">—  Aş vrea să văd şi eu „fecioara voastră de oţel”, cu toate că mai îndreptăţit ar fi fost să se ducă vestea, frumuseţii tale, şi nu a cruzimii ei.</p>
                  <p rend="justify">—  Cine ştie, ilustrisime? Poate cândva…  răspunse fata zâmbind şăgalnic, dar Rakoczy nu se gândi că ar fi putut fi vorba de întâlnirea lui cu unealta de tortură.</p>
                  <p rend="justify">Când se aprinseră lumânările de ceară aduse din Moldova, plăcut mirositoare, puţini mai erau mesenii care-şi mai ţineau capul pe umeri. Mulţi se prăvăliseră sub masă, unde câinii îşi arătau bucuria lingându-le mâinile şi feţele unsuroase. Slujitorii contelui răzbeau cu mare greutate să-i târască, pe rând, în odăile de culcare. Până şi tânărul Hovany se afla printre cei căzuţi şi acuma dormea fericit cu braţul petrecut pe după grumazul unui dulău lăţos. În visul său, asemuia blana câinelui cu părul mătăsos al vreunei fetişcane, căci tare mai zâmbea şi în somn.</p>
                  <p rend="justify">O  boare de vânt pătrunse prin fereastră, făcând să pâlpâie lumânările şi alungind într-un dans nefiresc umbrele celor care mai erau în capul oaselor. Aerul rece avu darul să-l dezmeticească pe principe, care ceru o găleată cu apă. Bău mai întâi cu sete, după care şi-o răsturnă în cap, pufnind pe nări ca un taur înfuriat. Suzana îl privea râzând, dar contelui Zota nu-i prea fu pe plac, temându-se că prinţul n-avea să mai dea semne de culoare. O chemă pe fată şi îi şopti ceva la ureche, după care se întoarse lângă Rakoczy, care-şi ştergea pletele cu un ştergar înflorat.</p>
                  <p rend="justify">—  Să poruncesc, alteţă, vin proaspăt? îl întrebă Suzana, toată numai o dulceaţă în voce.</p>
                  <p rend="justify">— Ba eu altceva poftesc! răspunse el. Dacă îmi aduc bine aminte, ai făgăduit că treci pe la mine.</p>
                  <p rend="justify">—  Eu?…  Am spus aşa ceva?…  Doar dacă-i poruncă…</p>
                  <p rend="justify">—  Rugăminte! Nu pot supune îngerii, dacă ei nu vor să-şi arate bunăvoinţa. Eu, oricum, am să aştept cu răbdare.</p>
                  <p rend="justify">Făcând o plecăciune în faţa lui, Suzana ieşi pe dată, iar Rakoczy nu se mai îndoi că avea să vină în iatacul lui, aşa că se duse s-o aştepte fără să mai scoată o vorbă.</p>
                  <p rend="justify">Un slujitor îl ajută la dezbrăcat, apoi, încălzit cum era, se duse la fereastră, îşi descopcie frumoasa lui cămaşă plină cu horbotă de Flandra şi îşi lăsă dezgolit pieptul, trăgând cu nesaţ aerul rece al nopţii. Auzi clipocitul Mureşului la poalele dealului şi o linişte desăvârşită îl cuprinse, aburii beţiei risipindu-se ca prin farmec. O pasăre de noapte ţipa în depărtare, ca o chemare de pe tărâmul celălalt. Încercă să-şi bage capul prin fereastră, dar grosimea zidului nu-i îngădui, aşa că se mulţumi numai cu acel petec de cer înstelat şi de bună-seamă că răsărise luna, căci numai ea putea să răspândească lumina argintie de afară. O steluţă mică se desprinse de la locul ei şi căzu târându-şi coada pe bolta cerească. „A murit cineva!” îşi zise el, aşa cum învăţase încă din copilărie, îi veni în minte mortul din pădure şi abia acuma se întrebă pentru ce Felvinczi nu-i spusese ce făcuse. „Ba, de nu mă-nşel, nici nu l-am văzut la ospăţ. S-o fi îmbătat printre cei dintâi şi o fi căzut pe sub masă, dar vine el mâine-dimineaţă”. Plecă din nou urechea să audă murmurul apei care curgea liniştită la vale până la Bălgrad, unde îl aştepta cealaltă Suzană, consoarta sa, principesa Suzana Lorantfy. Nu simţea însă nici o mustrare de cuget, căci ceea ce avea el de gând să facă era ceva firesc şi fără gaură-n cer. Trecuse însă mai bine de un ceas şi începuse să-şi piardă răbdarea, iar fata nu se grăbea să se arate.</p>
                  <p rend="justify">Deodată se auzi un zgâlţâit la uşă, principele sări bucuros s-o deschidă. În sfârşit, avea s-o prindă în braţe, dar…  în prag se afla un fecior din seminţia olahilor, care pusese un genunchi pe podea şi plecase capul cu smerenie. Prinţul se mânie de-a binelea, căci sărăntocul nu putea să fi venit decât cu vreo jalbă, aşa că întinse piciorul să-i facă vânt şi să-i închidă uşa în nas. Din păcate el însuşi ceruse să nu se pună strajă, dar iată că acum se pomenea cu toţi nespălaţii!</p>
                  <p rend="justify">—  Măria-ta, m-a trimis domnul conte Felvinczi! zise feciorul, mai înainte ca prinţul să-şi împlinească gândul.</p>
                  <p rend="justify">—  Ce spui? Cum aşa? Unde-i? Tu minţi, blestematule!</p>
                  <p rend="justify">—  Doamne fereşte, n-aş cuteza! Pe mine m-o mânat fiindcă ştiu ungureşte. Dumnealui îi la noi acasă.</p>
                  <p rend="justify">—  Ce vorbeşti, tinere? Ce să caute el la voi?</p>
                  <p rend="justify">—  L-a găsit taică-meu şi l-a adus.</p>
                  <p rend="justify">—  Găsit”?! Cum aşa?</p>
                  <p rend="justify">—  Abia mai sufla când a dat peste el, că fusese tare rău bătut şi nu era să-l lase acolo, în pădure, aşa că l-a cărat acasă.</p>
                  <p rend="justify">—  Vorbeşte mai desluşit, flăcăule! Cine să-l bată?</p>
                  <p rend="justify">—  Nu ştim!</p>
                  <p rend="justify">— Acum îi la voi, unde?</p>
                  <p rend="justify">— În sat.</p>
                  <p rend="justify">—  Şi zici că-i stâlcit rău?</p>
                  <p rend="justify">— Da!</p>
                  <p rend="justify">— Atunci am să poruncesc să fie adus aici. Trebuie oblojit!</p>
                  <p rend="justify">— Are grijă baba Vasilica-doftoroaia, dar domnia-sa a zis că nu poate să se arate aici, la domnul conte al nostru.</p>
                  <p rend="justify">Prinţul uitase cu totul de Suzana şi abia acuma pricepu că era vorba de ceva de mare taină, aşa că-l trase pe fecior în odaie şi, închizând uşa, începu a-l descoase. Atunci află că Felvinczi scăpase numai prin grija acestor olahi, dar nu putea să-şi închipuie pentru ce se ferea de Zota. Ştia el, sfetnicul lui de credinţă, că ceva nu era prea bine la castel şi…  poate că voia să-l scoată şi pe el de aici. Acum n-ar mai fi vrut să dea ochii cu Suzana, şi ceva îi spunea, în inima lui, că fata îl minţise cu bună ştiinţă. Oricum, trebuia să iasă nebăgat în seamă de nici un străjer, aşa că-l iscodi pe fecior din nou:</p>
                  <p rend="justify">—  Tu cum ai izbutit să ajungi până la uşa mea? De unde ai ştiut unde mă aflu?</p>
                  <p rend="justify">—  Măria-ta, noi avem neamuri slugi la castel şi mai închid ochii când îi musai să pătrundem aici.</p>
                  <p rend="justify">—  Crezi că ai putea să mă scoţi şi pe mine fără să ne vadă careva?</p>
                  <p rend="justify">— Oi proba, doamne!</p>
                  <p rend="justify">—  Atunci aşteaptă să-mi pun ceva pe mine şi du-mă neîntârziat la voi. E departe?</p>
                  <p rend="justify">— De partea cealaltă a dealului.</p>
                  <p rend="justify">Nimeni nu şi-ar fi putut închipui că cele două umbre ce se strecurau în noapte erau stăpânul ţării şi un vlăstar de iobag, mergând împreună. Nici gând să-i vină prinţului că ar fi vorba de vreo capcană. Olahii nu erau în stare de aşa ceva şi apoi…  prea era limpede privirea ochilor albaştri ai feciorului.</p>
                  <p rend="justify">— Cum te cheamă? îl întrebă Rakoczy.</p>
                  <p rend="justify">— Axinte, măria-ta.</p>
                  <p rend="justify">—  Să ştii că, dacă se adeveresc spusele tale, frumoasă răsplată ai să capeţi.</p>
                  <p rend="justify">—  Nu pentru plată o fac, Înălţimea-ta.</p>
                  <p rend="justify">—  Tu ştii cine sunt eu?</p>
                  <p rend="justify">—  Stăpânul nostru cel mare şi atotputernic.</p>
                  <p rend="justify">—  Atunci îi bine, şi să ştii, măi Axinte, că mă încred în tine şi în neamul tău.</p>
                  <p rend="justify">Ajunseră curând la o căsuţă scundă, unde pătrunseră cu greu, iar la lumina unui opaiţ îl zări pe conte zăcând pe un pat acoperit cu o scoarţă curată. Avea un ochi vânăt, nasul umflat, însă după răsuflare părea a fi adormit şi nu prea vătămat.</p>
                  <p rend="justify">—  Ce-i cu tine aici, Vince? întrebă Rakoczy aşa cum obişnuia să-i spună, prieteneşte.</p>
                  <p rend="justify">Rănitul dădu să se ridice, dar nu fu lăsat.</p>
                  <p rend="justify">—  Rămâi aşa şi, dacă poţi, spune-mi ce-ai păţit! îi zise, prinţul cu voce blândă, căci ţinea la acest sfetnic credincios.</p>
                  <p rend="justify">—  Ilustrisime, mă simt cu mult mai bine, datorită unsorilor cu care m-a uns o babă, şi mi-a dat şi ceva fiertură…</p>
                  <p rend="justify">—  Atunci pentru ce n-ai venit tu însuţi la castel?</p>
                  <p rend="justify">—  Am o cumplită bănuială, care s-ar putea să nu se adeverească, dar dacă nu…  ar fi însă bine să mă înşel.</p>
                  <p rend="justify">— Spune ce te apasă!</p>
                  <p rend="justify">—  Mai întâi socot că Zota şi slugile lui mă cred dus pe lumea cealaltă, după bătaia care mi-au tras-o.</p>
                  <p rend="justify">— Ei te-au bătut?!</p>
                  <p rend="justify">—  Ba m-au şi prăvălit într-o râpă, încât mă şi mir că nu mi-am frânt nici un ciolan.</p>
                  <p rend="justify">— L-ai văzut cu ochii tăi?</p>
                  <p rend="justify">—  Nu, că atunci aveam ochii gata umflaţi, dar l-am auzit poruncind bătăuşilor.</p>
                  <p rend="justify">— Nemernicul! Pentru ce oare?</p>
                  <p rend="justify">Contele se săltă şi începu să-şi depene povestea:</p>
                  <p rend="justify">—  Am rămas, după poruncă, dar fără să mai iau pe cineva cu mine, bizuindu-mă că aveau să sosească hăitaşii şi mă vor ajuta. M-am apucat să scotocesc mortul şi am dat peste o taşcă cu scrisori. Atunci am avut gândul cel bun să nu-mi pierd vremea cu ele, ci le-am dosit într-o scorbură şi le-am acoperit cu frunze, ca să nu se vadă. Era un stejar bătrân şi găunos, şi la rădăcina lui…</p>
                  <p rend="justify">— Lasă astea acuma! Le vom lua noi.</p>
                  <p rend="justify">—  Spuneam că abia apucasem să ascund taşca şi m-am şi pomenit cu slugile contelui, despre care am crezut că au fost trimise ca să care leşul. Mi se păruse ciudat că nu era nici o picătură de sânge închegat, şi când am dat peste lancea alteţei-voastre, la câţiva paşi mai departe, am ştiut că omul fusese ucis de altcineva, cu puţină vreme înainte. Am spus asta şi slujitorilor, dar, pe neaşteptate, unul dintre ei m-a pocnit în nas, zicând: „Atunci nu rămâne decât să-ţi închidem gura pe vecie. Hai, băieţi!” – Nu contele a poruncit?</p>
                  <p rend="justify">— El nu sosise încă, ci după ce eu fusesem bătut măr de slugi, fără să fi apucat să-mi trag barem spada.</p>
                  <p rend="justify">—  Erau mulţi?</p>
                  <p rend="justify">— Patru.</p>
                  <p rend="justify">—  Hm! Şi Zota ce-a zis când a venit?</p>
                  <p rend="justify">—  A întrebat: „L-aţi ucis? Daţi-i brânci în râpă!” Apoi: „Scrisorile le-aţi luat?” „Nu le-am găsit, Înălţimea-ta”, răspunsese careva. Pe urmă am simţit cum mă scotoceau până şi-n izmene, apoi, aşa, descopciat, m-au târât lângă o prăpastie şi mi-au făcut vânt.</p>
                  <p rend="justify">—  De mirare că ai scăpat cu viaţă, dragă Vince! zâmbi Rakoczy, vrând să-l îmbărbăteze. Să ştii că n-ai să mai mori niciodată.</p>
                  <p rend="justify">—  Tocmai pentru aceea n-am vrut să vin la castel, dar mai rău e că şi de alteţa-voastră are de gând să se lege, şi am bănuit că în noaptea asta chiar.</p>
                  <p rend="justify">—  De unde ştii?</p>
                  <p rend="justify">—  Din gura lui Zota, atunci când a poruncit să fiu aruncat, căci a spus: „Unul mai puţin, dar trebuie să ne scăpăm şi de câinele cel mare”, să-mi fie cu iertăciune, ilustrisime, însă socot că de alteţa-voastră era vorba.</p>
                  <p rend="justify">—  Nu-i nici o supărare, prietene. Dacă aşa a zis, atunci fără îndoială că eu sunt acela. Încep să mă dumeresc pentru ce îşi băgase odrasla pe lângă mine. Nu era decât nada care trebuia să mă atragă la pierzanie. I-a îmbătat pe toţi curtenii mei, care acuma dorm buştean, eu rămânând, chipurile, singur în faţa lui, dar s-a înşelat ticălosul. Ce-o fi scriind în scrisorile acelea, că nu se ucide un om de pomană?</p>
                  <p rend="justify">—  Alteţă, zăcând aici, m-am tot gândit în fel şi chip şi mi-am dat seama că mortul urma a fi scotocit pe îndelete, dar n-au mai avut timp. Ne apropiam noi şi de bună-seamă că nenorocitul voia să se înfăţişeze alteţei-voastre, dar a fost împiedicat. Întâmplarea cu ţapul a făcut să fie descoperit, căci altminteri, după ce-am fi trecut pe acolo, n-aveau decât să-i ia taşca.</p>
                  <p rend="justify">—  Asta au şi avut de gând, când au dat peste tine! se lumină principele. Va fi fost vreun olăcar venit de departe, care se răzgândise să-i înmâneze lui Zota înscrisurile, iar acesta, aflând, l-a oprit cu lancea.</p>
                  <p rend="justify">—  În taşca aceea din scorbură este dovada vinovăţiei lui Zota, şi trebuie s-o luăm de acolo.</p>
                  <p rend="justify">—  Dar cum? Numai tu cunoşti locul. Poţi să mergi?</p>
                  <p rend="justify">—  Cu îngăduinţa alteţei-voastre, aş trimite pe feciorul care v-a adus aici. E cinstit şi el, ca şi taică-său, şi niciunul din neamul lui nu-l îndrăgeşte pe Zota. Eu am să-i spun unde-i stejarul acela mare şi nu-i greu de găsit pe marginea râpei, că nu era departe.</p>
                  <p rend="justify">—  Foarte bine! Cheamă-l să-i vorbeşti, dar nu se va întoarce până dimineaţă. Noi ce facem? La castel se va fi aflat lipsa mea şi acuma mă caută pretutindeni.</p>
                  <p rend="justify">—  Ba s-ar putea să vă ucidă de cum v-ar zări, spunând că din pricina întunericului…</p>
                  <p rend="justify">—  Măcar că-i o lună, Vince, cum n-am mai văzut de mult. Ştii ce? Hai să dormim într-o căpiţă de fân. Cred că găsim aşa ceva pe aici, şi asta mi-ar aminti de copilăria mea.</p>
                  <p rend="justify">Chemară pe Axinte şi-l lămuriră ce voiau de la el, însă acesta, cu toate că nu se temea să meargă noaptea în pădure, nu ştia unde fusese găsit Felvinczi, aşa că ceru îngăduinţa să-l ia şi pe taică-său.</p>
                  <p rend="justify">—  Fie! încuviinţă contele. Dar vezi să nu mai afle şi altul, ori tot satul.</p>
                  <p rend="justify">—  Şi dacă ar fi aşa? sări prinţul. Mă Axinte, voi îl iubiţi pe contele vostru?</p>
                  <p rend="justify">Feciorul rămase uimit de asemenea întrebare, neştiind ce să răspundă, şi atunci Rakoczy îi veni în ajutor:</p>
                  <p rend="justify">—  Dacă ar fi să mă apăraţi pe mine, când el ar vrea să mă omoare, voi cu cine aţi ţine?</p>
                  <p rend="justify">— Cu măria-ta, stăpâne, mai încape vorbă?</p>
                  <p rend="justify">—  Ai văzut, Vince, unde erau oştenii noştri?</p>
                  <p rend="justify">—  Înarmaţi cu ciomege, alteţă? Ce-ar face în faţa armelor de foc?</p>
                  <p rend="justify">—  Ne-om învăţa şi cu ele, răspunse isteţul flăcău.</p>
                  <p rend="justify">— Ai auzit? Eu ce vă spuneam? se bucură Rakoczy.</p>
                  <p rend="justify">—  Poate peste ani…</p>
                  <p rend="justify">—  Se-nţelege că nu acum, zâmbi prinţul. Haide, ei se vor duce şi noi ne vom culca în fân.</p>
                  <p rend="justify">Bătrânul Buta nu putea să înţeleagă cum avea să doarmă ditamai prinţul într-o căpiţă, însă porunca era poruncă, şi el se supuse. Astfel, alteţa-sa serenisimă, principe al Transilvaniei, se tolăni în moliciunea unui fân proaspăt aromitor, ca în cel mai bogat baldachin al palatului său din Bălgrad. Cerul era spuzit de stele, iar luna se ducea către asfinţit, trăgând după ea şi carul mare. Când şi când mai cădea câte o stea, dar prinţul nu se mai gândea la moartea cuiva. Pe pământ erau o mulţime de oameni! Felvinczi cunoştea pentru întâia oară acest fel de pat şi mărturisi că era cu mult mai plăcut decât multe alte locuri pe unde dormise până atunci. Se străduia să-şi închipuie ce-ar fi zis ceilalţi dacă ar fi ştiut unde se aflau, şi mai cu seamă Zota?</p>
                  <p rend="justify">Ce-i drept, acesta n-avea o noapte prea liniştită! Abia părăsise prinţul castelul, împreună cu Axinte, că Suzana ciocăni la uşa lui, cu gândul să-l invite la ea în odaie. De fapt trebuia să-l ducă în încăperea „fecioarei de oţel” şi ea să-şi vadă de treabă, celelalte fiind rânduite mai departe de conte. Cum anume? Acoperise „patul fecioarei” cu o scoarţă, ca să nu se vadă că nu era decât o lespede de piatră, şi urma să-l poftească pe Rakoczy să se aşeze acolo. Dacă s-ar fi împotrivit, avea el slugi puternice care l-ar fi silit, după care, trăgându-se trapa, musafirul nocturn s-ar fi prăvălit în „braţele fecioarei”, adică nişte căngi tăioase care se împreunau cu dinţii unei greble, sfârtecând tot ce era din carne şi oase. Bucăţile cădeau de la sine în puţul de dedesubt care nu era decât un ochi al Mureşului şi căra la vale tot ce-i cădea de sus, curăţind locul. Nimeni n-ar mai fi dat de cel „îmbrăţişat”. Aşa însă, auzind că musafirul său nu e de găsit, Zota se îngrijoră şi nu se mai îndoi că fuseseră descoperite scrisorile ce trebuia să le primească de la Vasile-vodă al Moldovei, prin ticălosul de olăcar, care stătuse ascuns până la sosirea prinţului. Văzându-l că voia să-i iasă în cale, însuşi contele l-a înţepat, căci a avut norocul să se fi aflat întâmplător pe acolo, dar n-a mai fost vreme să-l cerceteze pe mort, ci s-a tras mai în urmă. Nu şi-ar fi închipuit vreodată ca lucrurile să ia o asemenea întorsătură, iar acum, colac peste pupăză, fugise şi Rakoczy, pe care abia izbutise să-l atragă la castelul său.</p>
                  <p rend="justify">Turba de furie, şi nu pentru că pierduse nădejdea de a mai fi cancelar al ţării, cum îi făgăduise Bethlen Ştefan, ci pentru că însuşi viaţa îi era în joc, dacă Rakoczy prindea firul. Poruncise moartea lui Felvinczi, căci nu se îndoia că în cădere avea să se facă zob, şi înlătura astfel singurul martor care ar fi putut afla de olăcar, dar nici asupra lui nu găsise blestematele acelea de scrisori, pe care nu se îndoia că le avea mortul. Nu mai era de aşteptat nici o clipă! De când îi murise soţia, cu vreo zece ani înainte, singura fiinţă de pe lume, la care ţinea mai mult ca la ochii din cap, era fiică-sa. Pentru ea trebuia să trăiască, aşa că se hotărî în pripă să-şi găsească scăpare în Moldova, ca să se întoarcă apoi cu oastea lui Vasile-vodă şi să-şi recapete averea ce acuma urma s-o piardă, de bună-seamă. Avea însă giuvaericale şi bani gheaţă, pe care le îndesă în coburii cailor şi, însoţit de numai doi slujitori credincioşi, apucară drumul Gurghiului. De acolo, pe valea Lăpuşnei, căta să-şi piardă urma în secuime, şi mai apoi peste munte.</p>
                  <p rend="justify">Zorii zilei aveau să găsească pe fugari trecuţi de Idicel, căci o apucaseră de-a dreptul prin lunca Mureşului. Şi bine făcuseră, fiindcă prinţul îşi adunase împrejur toţi iobagii, cu coase şi securi, împresurând castelul. I se deschise pe dată şi află că „păsărica” îi zburase! Înciudat, puse de fură treziţi toţi curtenii şi, aşa, mahmuri cum erau, le citi scrisorile aduse de Axinte în timpul nopţii. Auziră astfel că voievodul de la Iaşi cerea castelanului de la Brâncoveneşti să facă aşa după cum le fusese înţelegerea şi să-l sprijine ca să dobândească scaunul ţării munteneşti pentru feciorul său, Ion. Îi dădea a înţelege contelui că fiicei sale, Suzana, ia-r fi stat bine ca Doamnă a ţării de peste munte, căci tânărul său vlăstar era holtei.</p>
                  <p rend="justify">—  Dar care să fi fost înţelegerea, alteţă? întrebă Orban.</p>
                  <p rend="justify">—  Moartea mea şi a voastră, a tuturor celor care ne-am lăsat ademeniţi în vicleana vânătoare. Şi asta nu-i totul! În altă scrisoare făgăduieşte oaste pentru Bethlen, ca să mă atace pe la spate chiar în toamna asta.</p>
                  <p rend="justify">—  Să înţelegem, aşadar, că la toamnă vom avea război în părţile de asfinţit? întrebă Gyarfas.</p>
                  <p rend="justify">— Pare-se că da, luându-ne după ce scrie aici. Să nădăjduim însă că n-are să scape prea lesne din încăierarea cu prietenul nostru Matei-vodă.</p>
                  <p rend="justify">—  Ar trebui înştiinţat şi el cât mai curând! cuteză Orban, a cărui judecată părea mai limpede ca a altora, deşi băuse la fel.</p>
                  <p rend="justify">—  Negreşit! De aceea ne vom întoarce pe dată acasă. Nu-i vorbă că prin fuga gazdei nici nu mai avem a ne lua rămas-bun, aşa că ne-a uşurat plecarea. Să mergem, domnilor!</p>
                  <p rend="justify">Înainte de a porni la drum, alteţa-sa a rânduit o nouă stăpânire în Brâncoveneşti, toată averea lui Zota luând-o asupra sa. Ca răsplată pentru sprijinul dat de olahi, l-a slobozit pe Vasile Buta şi tot neamul său, precum şi pe popa satului, iertându-i şi de toate birurile ce trebuiau date, ca nişte iobagi ce se aflau până atunci. Mai făgădui sătenilor şi zidirea unei biserici, iar de se arătau vrednici şi cu credinţă, avea să mântuie pe toţi de şerbie. Pe tânărul Axinte Buta l-a dus cu sine la Bălgrad, urmând a sluji în curtea prinţului, ori unde va fi trebuinţă de el.</p>
                  <p rend="justify">Numai „Fecioara de oţel” a rămas şi pe mai departe, spre a fi la îndemână pentru fostul ei stăpân, când avea să fie prins. DRAGOSTE CĂZĂCEASCĂ – TIMUCIKA, golubcic moi! Scoate-ţi gărgăunii din cap! Ce fel de cazac mai eşti şi tu, câtă vreme te laşi doborât de ochii unei muieri? Nie nada.</p>
                  <p rend="justify">—  Nu vorbi prostii, Arkaşa, că mă mânii foc. Ruxandra nu-i o femeie ca oricare alta. Este crăiasa inimii mele. Oi, boje moi! Iar de te mai legi de ea, te trăsnesc în numele tatălui!</p>
                  <p rend="justify">—  O fi vreo rusalcă ce ţi-a furat minţile, de nu mai stai decât să oftezi. Cine ar zice că tu eşti vulturaşul Timuş? Zău aşa, batuşca!</p>
                  <p rend="justify">Timuş Bogdanâci, căci el era „Timucika”, feciorul marelui hatman Hmelniţki, goli stacana dintr-o sorbitură, după care dădu cu ea de pământ, făcând-o ţăndări.</p>
                  <p rend="justify">—  Aşa să crape şi inima drăguţei tale, tătucule, de nu te-o îndrăgi pe tine! zise voios Arkadie Ivanovici Sidorenko, ataman de frunte şi cel mai bun prieten al lui Timuş.</p>
                  <p rend="justify">La rândul său, nu se lăsă nici el mai prejos şi făcu la fel, după care strigă cârciumarul:</p>
                  <p rend="justify">—  Artiom! Strânge cioburile şi adă alte stacane, că astea s-au isprăvit.</p>
                  <p rend="justify">În acea zi, de sfântul Andrei, era târg mare în Zaporoje şi chemările neguţătorilor care-şi lăudau marfa se împleteau cu râsetele codanelor ce se dădeau în scrânciob, ca la Paşti, dar şi cu răcnetele beţivanilor încăieraţi ori puşi pe sfadă. Alţii cântau de mama focului, îngânaţi de corzile cobzei nelipsite la veselie, iar câte un sugar trezit din somn făcea vacarmul şi mai de-săvârşit. Dinspre stepa rusească şuiera vântul cel aspru de miază-noapte, prevestind zăpada care întârzia să vină în iarna acestui an 1639. Ghemurile de ciulini se rostogoleau de-a valma în calea viforului, oprindu-se din când în când şi iară spulberându-se, într-o goană nebunească pe întinsa câmpie. Chiar şi apa cea leneşă a Niprului se încrunta în mii de vălurele sub suflarea tăioasă, dar în târg la Zaporoje veselia şi voia-bună nu ţineau seama de asprimea vremii.</p>
                  <p rend="justify">—  Poate vrei să spui că nu-s de nasul ei? se răsti deodată Timuş.</p>
                  <p rend="justify">—  Ai-da-de, batuşca! Ce prostii îţi mai dau prin cap? Cum să gândesc eu aşa-ceva? Ea nu-i decât fata hospodarului moldovean, iar tu eşti fala căzăcimii, feciorul marelui nostru Hmel, de al cărui paloş s-a dus vestea până-n împărăţia moscălească, pentru ca să nu mai pomenim de Ţarigrad. Strămoşii tăi se trag din tătuca Adam, după ce a fost izgonit din rai…</p>
                  <p rend="justify">—  De vreau, se răţoi Timuş, pot să-l fac eu pe hospodar să-mi cerşească îndurare în genunchi.</p>
                  <p rend="justify">—  Aşa să faci, sufleţele! Dar ce necaz ai pe el?</p>
                  <p rend="justify">— Eu? Niciunul!</p>
                  <p rend="justify">—  Atunci zic să ne repezim până la Iaşi şi s-o furăm pe fată. Ştii, aşa, căzăceşte! Şi atunci să vezi cum are să te îmbie voievodul cu „pirostriile” de cununie.</p>
                  <p rend="justify">—  Măi, Arkaşa, măi! Ai mai văzut tu până azi cazac prost?</p>
                  <p rend="justify">—  Drept să-ţi spun, nu! se fuduli atamanul.</p>
                  <p rend="justify">—  Atunci du-te la fântână, scoate o ciutură cu apă şi aruncă-ţi ochii în ea după ce s-o limpezi şi ai să vezi unul! Bine, măi, cap de tărtăcuţă ce eşti! Tu crezi că aia-i Daşa, ori Nataşa de pe la noi?…  Sau vreo jupâniţă oarecare, să-i ridici poalele în cap şi gata? Măăă, minte de tărâţă! E o domniţă!…  Dar ce spun eu…  crăiasă, măă, cap sec! Dacă ai vedea-o n-ai mai vorbi aşa, tontule!</p>
                  <p rend="justify">—  Nu te mânia, batuşca, doar n-am zis-o cu răutate. Noaptea, când muierea-i despuiată, seamănă una cu alta şi numai după carne o mai deosebeşti dacă-i fetişcană ori babă.</p>
                  <p rend="justify">—  Seamănă pe dracu! Du-te la fântână şi fă ce ţi-am spus, ori aruncă-te cu capu-n ea, că tot nu ţi-i bun de nimic. Poate doar să-ţi ţii căciula pe el!</p>
                  <p rend="justify">Atamanul nu mai ştiu ce să răspundă şi, cum făcea de obicei, când prietenul lui se înfierbânta, socoti că era mai bine să tacă.</p>
                  <p rend="justify">Larma bazarului pătrunse până la ei şi un câine schelălăi jalnic, izbit de cizma vreunui cazac ori călcat din nebăgare de seamă de cineva.</p>
                  <p rend="justify">—  Cu toate acestea, Arkaşa dragă, câte ceva ţi-a clocit şi ţie mintea, zise deodată Timus, luminându-se la faţă. Ia umple tu stacanele, ca să ne mai limpezim creierii şi să gândim cum trebuie! Ai zis ceva de „furat”, ori n-am priceput eu prea bine?</p>
                  <p rend="justify">—  Euuu! Doamne fereşte!</p>
                  <p rend="justify">—  Nu tu ai spus să mergem la Iaşi, după fată? Ce, ţi-ai băut capul?</p>
                  <p rend="justify">—  Păi asta nu-i hoţie, batuşca. Bărbatul cel viteaz îşi ia nevasta care-i place, chiar şi cu sila, şi asta este pe placul bunului Dumnezeu, care o blagosloveşte mai apoi cu o ploaie de plozi, dar şi pe al muierii, care se sclifoseşte la început, de ochii lumii.</p>
                  <p rend="justify">Timuş îl lăsă să vorbească, fără să asculte ce spunea, şi îşi dădu el însuşi gândul pe faţă:</p>
                  <p rend="justify">—  Ştii tu, măi frate, că hospodarul şi-a trimis familia să prăznuiască sfintele zile ale Crăciunului la voievodul din Sandomiercz?</p>
                  <p rend="justify">— Foarte bine! Acolo să pălim!</p>
                  <p rend="justify">—  Bine pe dracu! Nebunul de Czaplinsky-voievodul ar fi în stare să aprindă întreaga Ucraina şi să ne ia urma până aici, dacă am cuteza să ne atingem de oaspeţii lui. Nu-l cunoşti?</p>
                  <p rend="justify">—  Atunci, pândim la înapoiere şi…  hop şi noi!</p>
                  <p rend="justify">—  Cam tot aşa chiteam şi eu, răspunse Timuş gânditor. Nistrul nu poate fi trecut decât pe la Hotin, care-i în calea lor. Tu, cu o ceată de voinici, loveşti alaiul domnesc, pui mâna pe domniţă şi te tragi cu ea pe Nistru la vale, până la Moghilău. Acolo am să aştept eu şi, „cum aflu de isprava voastră”, mă reped, scap fata şi i-o duc lui taică-său, teafără şi nevătămată. Să nu vă puie dracu să vă faceţi de cap cu ea! Ce zici?</p>
                  <p rend="justify">—  Fără s-o tăvăleşti?</p>
                  <p rend="justify">— Fără!</p>
                  <p rend="justify">—  Atunci la ce naiba să ne mai ostenim? scuipă atamanul. O lăsăm să se ducă singură acasă, aşa cum a făcut-o mă-sa…  La ce bun tot farafastâcul, batuşca? De ce s-o mai furi, numai ca s-o sâcâi şi pe ea degeaba?</p>
                  <p rend="justify">—  Ca s-o fac să mă iubească! răspunse Timuş strângând ulcica în pumn şi izbind-o de tăblia mesei.</p>
                  <p rend="justify">—  Te pomeneşti că nici nu s-o uita la tine, dacă te-o vedea aşa de tăntălău! Eu socot că dacă ţi-ar simţi vigoarea ta bărbătească, apoi…</p>
                  <p rend="justify">—  Du-te la fântână, Arcaşa, şi dă-te cu capul în ea, după cum ţi-am mai spus, ori lasă-mă în pace să chibzuiesc şi nu mai pune întrebările tale prosteşti. Mi s-a năzărit că ai zis ceva bun, dar văd că m-am înşelat! Totuşi, mă pot bizui pe tine?</p>
                  <p rend="justify">— Mai încape vorbă?!</p>
                  <p rend="justify">—  Atunci îi iei pe Grişa, Steopa, Vasca şi pe care mai socoti tu şi plecaţi să vă aţineţi în preajma Hotinului. Cum or ieşi din cetate şi or coborî la Nistru, căci pe malul lui duce drumul o bucată, ştii, acolo, unde coteşte…</p>
                  <p rend="justify">— Da, da! Tocmai bine, căci nu te mai poate zări nimeni din cetate.</p>
                  <p rend="justify">—  Văd că ai priceput şi mă bucur că nu eşti prost, frate! Ştii tu cum s-o aduci la baba Parasca la Moghilev, de partea astălaltă, că doar ai mai bătut drumul pe acolo.</p>
                  <p rend="justify">— Îhî!</p>
                  <p rend="justify">—  Când sunteţi gata, porniţi, dar nu fără a mă-nştiinţa, şi mai ales să fie în preajma Crăciunului, după cum ţi-am zis. Anul acesta îl veţi prăznui voi cum s-o nimeri, şi nu mă plâng că aveţi să vă descurcaţi.</p>
                  <p rend="justify">—  Las’ pe noi, tătucule, că doar ştim să ne petrecem nu numai în zilele de sărbătoare.</p>
                  <p rend="justify">—  Nu cumva să-mi aduceţi toată familia, ci numai pe fată. O vreme îi lăsăm să fiarbă, dar fetii să-i spuneţi că aveţi s-o aduceţi la Zaporoje, ca s-o vindeţi roabă la tătari. Să vă purtaţi cuviincios cu ea!</p>
                  <p rend="justify">—  Vai de mine, Timucica, aşa mă ştii? Nici Precesta de la Kiev n-are să fie mai cinstită şi mai păzită ca domniţa ta.</p>
                  <p rend="justify">—  De speriat, însă, puteţi s-o faceţi, ca să fie mai bucuroasă când oi scăpa-o din ghearele voastre.</p>
                  <p rend="justify">—  Atunci…  barem când aveţi să rămâneţi numai voi doi…  ştii…  mai înainte de a o duce acasă…  zău…  îi păcat de Dumnezeu să te creadă neputincios.</p>
                  <p rend="justify">—  Greu de cap mai eşti, bre Arcaşa. O ţii una şi bună, de parcă eu n-aş face-o…  dar trebuie să mă port aşa cum ţi-am spus. Şi băgaţi de seamă să nu încăpeţi pe mâna hospodarului, că două copeici nu mai face pielea voastră afurisită.</p>
                  <p rend="justify">Mâhnirea şi mai cu seamă îngrijorarea lui Timuş venea de la zvonul de curând sosit, cum că Vasile-vodă ar fi intrat în vorbă cu craiul Rakoczy al Ardealului să se încuscrească. Avea acela un bicisnic de fecior, pe Sigismund, care se dădea mai mult la patima cititului din cărţi decât la spadă, dar, ce-i drept, era cu mult mai chipeş decât el, feciorul hatmanului căzăcesc.</p>
                  <p rend="justify">Cu toate că fuseseră plănuite la beţie, chiar de a doua zi îndrăgostitul şi-a pus gândurile în fapte şi o săptămână mai apoi se şi afla la Moghilău. Târgul era aşezat pe apa Nistrului, care tăia adânc cele două maluri, de o parte şi de cealaltă, îngustându-şi albia şi făcând mai lesnicioasă trecerea cu barca. Pa ţărmul apusean, satul Atachi nu era prea înstărit, dar acolo se aflau oştenii ce păzeau fruntariile moldovene şi, oricât ar fi fost ei de prieteni cu cazacii, nu le-ar fi îngăduit vânturarea prin ţara lor. Nici chiar dumnealui jupân Pavel Albotă, pârcălabul de Soroca, nu s-ar fi aşteptat la o asemenea încălcare, şi de aceea ochiul îl avea îndreptat mai mult spre tătari, cei veşnic puşi pe pradă. Drept pentru care povaţa lui Timuş a fost ca ceata lui Sidorenko să nu bată la ochi şi să treacă Nistrul cât mai nebăgată în seamă, prin anumite vaduri, bine ştiute de ei. Iarna, care se codise să se arate pe aceste plaiuri, chiar de sfântul Nicolae înveşmântă pământul cu straie de omăt. Apoi veniră şi sărbătorile, pe care unii le petrecură cu voie bună şi belşug, în timp ce alţii mai mult cu nădejdea unor zile mai bune în viitor.</p>
                  <p rend="justify">Familia voievodului moldovean sosise la Sandomiercz încă de pe la jumătatea lui septembrie şi toată toamna a ţinut-o numai în benchetuială şi danţuri, căci aşa era obiceiul făloşilor şleahtici, să se arate mai presus de oaspeţii pe care-i primeau, ori de ce rang erau ei. Poate că ar mai fi stat şi până după Bobotează, dacă n-ar fi fost ziua numelui lui Vasile-vodă, chiar în ziua întâi a lui ghenar, şi nu se făcea să-l lase singur. Cu greu se hotărâră, cu toţii, ca în cea de-a patra zi a Crăciunului să plece spre casă, spre a nu se prea zori la drum, dar nici să ajungă cu întârziere.</p>
                  <p rend="justify">Înfofolite în frumoasele blănuri de samur, jder, veveriţă ori alte sălbăticiuni ale pădurii, tinerele jupâniţe erau rumene în obrăjori, fie din pricina gerului, fie din cea a minunatei băuturi cu gust de vişină şi dulce ca mierea, pe care pania Czaplinska le-a dat-o pentru gustare, fără zgârcenie. Aşa că se urcară în sănii chicotind, trântindu-se peste fânul ce amintea de zilele îmbălsămate ale verii. Pe deasupra lui fuseseră aşternute velinţe şi scoarţe înflorate, precum şi blănuri de urs, ca să nu se simtă la drum asprimea iernii. Ba chiar şi la picioare li se puseseră pietre încinse, care aveau să dogorească, încât şi-ar fi putut scoate botinele din picioare, fără să le pese de frigul de afară.</p>
                  <p rend="justify">În pocnetele de bici ale surugiilor şi clinchetul zurgălăilor de la grumazul cailor, cele două sănii se urniră, însoţite de urările de drum-bun ale celor ce rămâneau. Câţiva şleahtici mai tineri, dar semeţi nevoie mare, se încumetară a le însoţi până la Kameniţa ca să le ţie de urât călătoarelor, măcar că gerul se lăsase de îngheţa oul corbului în cuib. Vremea era frumoasă, însorită şi numai bună pârtia pentru sanie, aşa că se zbura, nu alta, pe luciul zăpezii. Câte patru armăsari albi înhămaţi la fiecare sanie, precum şi înfăţişarea bogată a veşmintelor ar fi putut lăsa credinţa, pe unde treceau, că era vorba de fiinţe din basmele noroadelor de la miazănoapte şi nu de fiinţe omeneşti obişnuite. Parcă ţi-era şi teamă că aceste năluci aveau să se topească la prima sărutare a soarelui din miazăzi.</p>
                  <p rend="justify">Trecerea peste Nistru, îngheţat bocnă, s-a făcut fără nici o greutate şi, dacă n-ar fi trebuit să se hodinească telegarii, mai că s-ar fi încumetat să nu mai oprească la cetatea Hotinului. Dar nici popasul n-a fost prea lung, aşa cum se întâmplase la Kameniţa, unde rămăseseră peste noapte, ci numai de câteva ceasuri, plănuind ca pe seară să ajungă la conacul unui boier, după ce-ar fi trecut Prutul. Ziua următoare avea să-i găsească pe drumul Sucevei şi s-ar fi bucurat cu toţii de revedere, dar nu s-a întâmplat chiar aşa, căci socoteala de acasă nu se potriveşte cu cea din târg.</p>
                  <p rend="justify">Abia apucaseră să treacă peste Prutul înmărmurit şi el de ger, că la vreo două-trei verste jupâniţele se pomeniră înconjurate de o ceată de cazaci, care răcneau de mama focului, slobozindu-şi sâneţele în văzduh. În loc să se oprească înfricoşaţi, după cum ar fi poftit atacatorii, vizitii ochiră o spărtură în rândurile lor şi, pocnind din bice, se avântară într-o goană înfricoşătoare, strecurându-se pe sub nasul lor. Cum nu se aşteptau la aşa ceva, cazacii rămaseră o vreme descumpăniţi, apoi se adunară la un loc spre a chibzui ce trebuiau să facă. Sidorenko, văzând că fugarii se depărtează, îşi sudui oamenii de toate-cele şi le porunci să se arunce în urma săniilor.</p>
                  <p rend="justify">Erau vânjoşi caii leşeşti, nimic de zis, dar cei căzăceşti păreau mai hodiniţi şi în curând se apropiară din nou, făcându-le pe înspăimântatele jupâniţe să ţipe cu deznădejde. În faţă se şi zărea conacul, iar troienele erau aproape cât zidurile care-i împrejmuiau, încât mai că te-ai fi putut avânta de-a dreptul în ogradă. Răcnetele urmăritorilor parcă dăduseră aripi „armăsarilor de nea” şi, cu toată străduinţa cazacilor, nu i-au putut prinde mai înainte de a pătrunde pe poarta anume, larg deschisă care apoi pe dată se închisese, iar troncănitul zăvoarelor vestea că gazdele nu mai pofteau şi alţi musafiri.</p>
                  <p rend="justify">Dacă ar fi apucat să intre o dată cu fugarii, slujitorii ar fi rupt-o la fugă încă de la primele pocnituri de sâneaţă, dar acum în faţa atamanului se ridica un zid aproape de două ori cât înălţimea omului, şi pe deasupra mai era şi înşelător, din pricina troienilor.</p>
                  <p rend="justify">—  Cetate adevărată! tună el. Cine dracu a mai scos-o în cale? Na, mai pătrunde acolo dacă poţi!</p>
                  <p rend="justify">—  Cam afurisită treabă, încuviinţă Grişa cu glas domol. Ei s-au dosit acolo la căldurică şi pot sta acolo mult şi bine, că doar au de toate, ca şoarecele în beci. Noi, în răstimp…</p>
                  <p rend="justify">—  Ia stai, Grişenka! îi luă vorba atamanul. Ţi-a ieşit un hulub din gură, sufletele! „Şoareci” ai zis? Ei bine, ca pe şoareci avem să-i afumăm olecuţă. Pentru asta însă va trebui să sărim gardul şi să ne apropiem de casă. Cum or simţi fumul în nări, pe dată se vor da prinşi, fiindcă jupâniţele astea sclifosite nu rabdă ca muierile noastre. În viaţa lor n-au făcut focul la cuptor, ori la vatră. Hai flăcăi! A noastră-i prada!</p>
                  <p rend="justify">Drept răspuns cazacii chiuiră şi sloboziră plumbi în văzduh, stârnind lătratul furios al clinilor, ce păreau a fi destui de mulţi prin curte.</p>
                  <p rend="justify">—  Ia uitaţi-vă, fraţilor, la nucul acela gros de lângă casă, arătă Sidorenko. Parcă ar fi crescut anume acolo ca să putem arunca noi arcanul şi să ne săltăm peste spurcatul ăsta de zid. Care te încumeţi?</p>
                  <p rend="justify">Un tinerel roşcovan, abia ieşit din copilărie, îşi săltă căciula, făcu o cruce mare până la brâu şi, murmurând un „Doamne ajută!”, răsuci frânghia care-i atârna la oblânc, apoi şfichiui văzduhul şerpuind-o în jurul unui ciot ce era mai la vedere. Un chiot de bucurie fu răsplata dibaciului aruncător care, înroşindu-se de mândrie, îşi aruncă în zăpadă cojocul şi rămase numai într-o flanelă, spre a fi mai sprinten. Se uită apoi la ataman, cerşindu-i îngăduinţa. Flăcăul era cel mai tânăr din întreaga ceată şi îl chema Paşa. Taică-său, Filotoi, pierise într-o încăierare cu tătarii şi el avea grija gospodăriei părinteşti. Ardea de dorinţa să se avânte în lume şi se rugase îndelungată vreme de Sidorenko să-l ia cu el. Şi, poate, dacă n-ar fi fost atât de dibaci la călărie şi în aruncatul laţului, mai că nu l-ar fi luat, căci prea era nevârstnic. Acuma socoti însă că nu era nici o primejdie, decât de câini, aşa că se învoi:</p>
                  <p rend="justify">—  Du-te, Paşa, dar nu până la copac, ci după ce-i sări gardul dă fuga să ne descui poarta, căci toţi s-au tras în casă. Oricum, nu te da prea în vileag, fii cu grijă, după aceea las’ pe noi!</p>
                  <p rend="justify">Băiatul îşi mai făcu o cruce şi se avântă, dar numai ce păşi pe coama zidului, că o împuşcătură îl făcu să se răsucească şi să cadă fulgerat de cealaltă parte. Strigătul lui, scurt, nu mai lăsa nici o îndoială în privinţa sorţii care-l aştepta.</p>
                  <p rend="justify">—  Mânca-v-ar ciuma de ticăloşi! blestemă atamanul cu ochii scăldaţi în lacrimi. Holera şi flăcările iadului să vă înghită, nemernicilor! adăugă el scrâşnind.</p>
                  <p rend="justify">—  Săracul Paşa, făcu şi Grişa venind lângă Sidorenko. Asta i-a fost ursita! Socot însă că nu trebuia să-l laşi pe el, ori să fi aşteptat până s-o întuneca. Am să mă duc chiar eu…</p>
                  <p rend="justify">—  N-aş vrea să mai pierdem pe nimeni, pentru afurisita asta de muiere! tună atamanul. Nu ştiu ce dracu i-a căşunat lui Timucika, zor-nevoie s-o facă să se îndrăgostească de el…  Uite unde am ajuns din pricina asta!</p>
                  <p rend="justify">—  Minte înţeleaptă şi la tătucul nostru, se băgă în vorbă Steopa. Dacă aşa a zis, atunci trebuie s-o facem! Ştie el de ce!</p>
                  <p rend="justify">—  N-am zis că n-o să izbutim, se uită atamanul chiorâş la Steopa. Tot ce poftesc este să nu mai moară niciunul dintre noi. Nici o domniţă, ori cât ar fi ea de frumoasă, nu face cât viaţa unui cazac!</p>
                  <p rend="justify">—  Noaptea vom putea sări gardul, căci nu-mi închipui că au să vegheze necontenit, îşi dădu părerea Vasca. Ai noştri au să împresoare gardul trăgând din pistoale, în vreme ce eu m-oi strecura peste creastă…</p>
                  <p rend="justify">—  Ba eu! se împotrivi, Grişa.</p>
                  <p rend="justify">—  Ba eu! Ba eu! săriră şi alţii.</p>
                  <p rend="justify">—  Staţi, nu vă mai dondăniţi! îi potoli atamanul. Cum aveţi să zburaţi peste gard, neghiobilor? Să faceţi ca Paşa, sărmanul! Sunt înarmaţi, ticăloşii!</p>
                  <p rend="justify">—  Ei, dacă ar fi vreo hrubă…  gândi cu glas tare Steopa.</p>
                  <p rend="justify">—  De unde să ştim?</p>
                  <p rend="justify">—  A cui naiba îi casa asta, răsărită aşa, deodată, în calea noastră?</p>
                  <p rend="justify">— Să-l ia holera, cu tot neamul lui, care o fi el! blestemă atamanul, ale cărui lacrimi încă nu se uscaseră.</p>
                  <p rend="justify">—  Tătucule! se auzi deodată vocea unui cazac ce se apropiase în trapul calului. Haideţi în spatele casei să vă arăt ceva, de nu cumva eu m-am îmbătat, ori am vedenii.</p>
                  <p rend="justify">Cu toţii se luară după noul venit şi se opriră apoi în colţul gardului, uitându-se unde le arăta Fedia.</p>
                  <p rend="justify">—  La tufa aceea uscată, de colo, se află o vietate. Om, sau iepure, dar mişcă…</p>
                  <p rend="justify">—  O fi suflat-o vântul, îi luă vorba Grişa.</p>
                  <p rend="justify">Cu toţii nu-şi mai dezlipeau privirea şi deodată văzură desluşit cum uscătura se mută câteva palme mai într-o parte.</p>
                  <p rend="justify">Fără să mai zică nimic, atamanul se repezi într-acolo, urmat de întreaga ceată, lăsând de izbelişte împresurarea.</p>
                  <p rend="justify">Nu găsiră decât zăpada călcată şi tăvălită, fără a-ţi putea da seama dacă era vreo urmă omenească sau de altă vietate.</p>
                  <p rend="justify">— Doar n-o fi vreun ciulin zburător, ca pe la noi, prin stepă, făcu Vasca.</p>
                  <p rend="justify">—  Dar nici vânt nu suflă ca să-l mişte, decât numai dacă el singur…</p>
                  <p rend="justify">—  Ia staţi flăcăi! îi opri atamanul descălecând. Dacă s-a urnit, să-l punem iarăşi unde a fost!</p>
                  <p rend="justify">Şi începu a scociorî şi răscoli zăpada cu vârful cizmei, după care trase tufa într-o parte şi dădu la iveală un chepeng.</p>
                  <p rend="justify">—  Asta-i hruba de care vorbeai, Steopa, frăţioare, ai un cap deştept, nu cumva să ţi-l pierzi vreodată!</p>
                  <p rend="justify">—  Mi s-a părut şi mie ciudat că nu este pic de omăt pe copăcel, dar nu m-am gândit să fie vreo ascunzătoare sub el, se miră Grişa.</p>
                  <p rend="justify">—  Ba, dacă vrei să ştii, nu poate fi decât ieşirea hrubei şi am să…  vru să spună Vasca, dar atamanul nu-i îngădui.</p>
                  <p rend="justify">—  N-ai să te duci nicăieri, că n-am chef să crapi ca un guzgan, pe sub pământ. Mai bine iei toţi caii noştri şi te întorci în galop lângă gardul conacului. Cel de dedesubt, căci bănuiesc că este cineva care vrea să fugă după ajutoare, are să ne creadă plecaţi şi are să-şi scoată capul.</p>
                  <p rend="justify">Mai bine de un ceas fură nevoiţi să aştepte, cât pe ce să îngheţe de frig, dar încăpăţânarea căzăcească se dovedi şi de astă-dată mai tare decât răbdarea celui ce se ascundea la picioarele lor. Chepengul fu tras cu grijă într-o parte şi la adăpostul tufei se ivi o căciulă brumărie ce acoperea un cap mustăcios. Cât ai clipi din ochi, un arcan i se înfăşură în jurul gâtului şi străinul fu tras la lumină, mai mult mort, sufocat de strânsoarea laţului.</p>
                  <p rend="justify">Îl lăsară să-şi revină, căci se învineţise la faţă. Apoi, când îl văzură deschizând ochii, se ivi altă încurcătură.</p>
                  <p rend="justify">—  Care ştii româneşte? întrebă atamanul pe ortacii săi. Cu toţii dădură din umeri, dar, spre uimirea tuturora, prinsul le vorbi pe limba lor:</p>
                  <p rend="justify">—  Eu ştiu, boierule şi îţi spun tot ce pofteşti, dacă-mi cruţi viaţa.</p>
                  <p rend="justify">Sidorenko se lumină la faţă.</p>
                  <p rend="justify">—  Făgăduiesc! zise el. Câţi sunt în casă?</p>
                  <p rend="justify">—  Patru boieri şi doi surugii leşi.</p>
                  <p rend="justify">— A cui e casa?</p>
                  <p rend="justify">—  A dumnealui Coste Roşea, pârcălabul de Hotin.</p>
                  <p rend="justify">—  Este şi el acolo?</p>
                  <p rend="justify">—  Ba! Numai nepotul cel din Sepeniţi.</p>
                  <p rend="justify">— Altcineva?</p>
                  <p rend="justify">—  Argaţii şi femeile, dar nu sunt în casa cea mare, ci în aşezările lor de pe lângă cuhnii ori grajduri.</p>
                  <p rend="justify">— Ei au arme?</p>
                  <p rend="justify">—  Da’ de unde?! Numai boierii şi surugiii.</p>
                  <p rend="justify">Sidorenko se uită către tovarăşii lui, dar Vasca se băgă în vorbă:</p>
                  <p rend="justify">—  Şi jupâniţele, câte sunt?</p>
                  <p rend="justify">—  Numai trei, că altele nu erau…</p>
                  <p rend="justify">—  Cele care au venit acum? iscodi şi Steopa.</p>
                  <p rend="justify">— Da!</p>
                  <p rend="justify">—  Frumoase? întrebă atamanul, cu gândul la Timuş, care îşi pierduse mintea pentru fata voievodului.</p>
                  <p rend="justify">—  D-apăi eu cum să vă spun? Nu le-am văzut obrazul, dar îs de neam ales. Se zice că una ar fi însăşi fata măriei-sale Vasile-vodă.</p>
                  <p rend="justify">—  Aha! răsuflă uşurat Sidorenko. Tu unde te duceai acum?</p>
                  <p rend="justify">— Să cer ajutor de la dumnealui pitarul Gheucă, vecinul.</p>
                  <p rend="justify">— Mai este careva cu tine, ori a plecat pe altă cale?</p>
                  <p rend="justify">—  Nu mai este nimeni şi de plecat nu are pe unde, câtă vreme domniile-voastre privegheaţi gardul.</p>
                  <p rend="justify">—  Nu minţi? se răsti atamanul la el.</p>
                  <p rend="justify">— Mă jur pe sfânta cruce că spun adevărul.</p>
                  <p rend="justify">Sidorenko rămase o clipă pe gânduri în vreme ce Grişa îl întrebă pe prins:</p>
                  <p rend="justify">— Hruba asta unde te scoate, dacă intri aici?</p>
                  <p rend="justify">— Într-o fântână de lângă hambarul cel mare, de după poiata păsărilor.</p>
                  <p rend="justify">—  Aşadar, te duceai după ajutor? zâmbi atamanul, cu ochii sclipind.</p>
                  <p rend="justify">— Da, boierule!</p>
                  <p rend="justify">—  Atunci am să te trimit eu acolo unde de bună-seamă că ai să-l capeţi! rânji el şi-i descarcă pistolul în piept.</p>
                  <p rend="justify">Nenorocitul bătu aerul cu braţele şi se prăbuşi înroşind zăpada cu sânge, în vreme ce atamanul se aplecă asupra lui şi-i reteză beregata cu hangerul.</p>
                  <p rend="justify">— Asta, ca să nu se mai întoarcă!</p>
                  <p rend="justify">—  Poate chiar el să fi fost cel dare l-a ucis pe Paşa al nostru, făcu Grişa. Păcat că n-am apucat să-l întrebăm.</p>
                  <p rend="justify">—  Are să-l întrebe chiar el însuşi, căci acuma sunt împreună şi are să-i ceară flăcăul socoteală, dacă aşa s-a întâmplat.</p>
                  <p rend="justify">Se uitară la cel ucis, care încă se mai zbătea din când în când, în vreme ce aburi calzi se ridicau de deasupra sângelui mai înainte de a îngheţa. Unii ar fi vrut să-l acopere barem cu zăpadă, dar alţii fură de părere că n-aveau vreme pentru asta şi, oricum, ar fi fost dezgropat de jivine.</p>
                  <p rend="justify">—  Dumnezeu să-l ierte! zise atamanul făcând cruce asupra lui, după care se întoarse la ai săi: Acuma te poţi băga tu Grişa, dar împreună cu Mişenka. Hai flăcăi, noroc!</p>
                  <p rend="justify">Cei doi se şi grăbiră să intre în hrubă, dar Sidorenko socoti să-i mai povăţuiască:</p>
                  <p rend="justify">—  Aveţi grijă, băieţi, cum scoateţi capul! Nu cumva să păţiţi şi voi ca prostul de aici, dădu el cu piciorul în mort. Dacă simţiţi vreo primejdie, trageţi-vă înapoi, iar de nu, fugiţi mai întâi la poartă, s-o dezăvorâţi.</p>
                  <p rend="justify">—  M-aş duce şi eu, zise Steopa.</p>
                  <p rend="justify">—  Acum, chiar că nu mai este loc, frăţioare. Lasă că nici noi n-om sta cu mâna-n sân, doar trebuie să le sărim în sprijin. Haideţi cu toţii, că aici nu mai avem ce căuta! îşi îndemnă el cetaşii.</p>
                  <p rend="justify">Grişa zări curând cerul prin deschizătura fântânii, ceea ce însemna că ajunseseră la capătul drumului. Se agăţă de pietrele îngheţate şi simţi o usturime ascuţită în palme când apucă cu mâinile goale verigile de fier ce slujeau de trepte. Cu băgare de seamă îşi scoase capul şi scrută împrejurimea, care începuse a se cam înnegura din pricina amurgului apropiat, dar nu zări pe nimeni. De altfel, ceaţa le prindea bine, că nici acela care ar fi stat la pândă n-ar fi văzut mai bine decât ei. Săriră din fântână şi se lăsară pe vine, în aşteptare. Nimic!</p>
                  <p rend="justify">—  Tu rămâi pe loc! porunci Grişa tovarăşului său. Eu am să încerc să descui poarta.</p>
                  <p rend="justify">Palmele îi amorţiseră de frig şi mai că nu şi le simţea când, târându-se pe burtă ca un şarpe, se îndreptă spre foişorul de la intrare, care se desluşea cu greu, dar numai acela putea fi. Pe când se aştepta cel mai puţin, un dulău, cum numai la stână mai văzuse, se năpusti asupra lui, lătrând furios.</p>
                  <p rend="justify">—  Tu eşti, bre Iftimie? se auzi o voce groasă din spatele câinelui.</p>
                  <p rend="justify">Grişa bănui că cel strigat nu putea fi altul decât trimisul ce ieşise din hrubă, aşa că mormăi ceva neînţeles, prefăcându-se a fi rănit.</p>
                  <p rend="justify">—  Ţâba, turba naibii! se răsti omul la zăvod şi se desprinse din umbra foişorului apropiindu-se agale. Cum de nu te mai ştie?!</p>
                  <p rend="justify">Grişa s-a trântit pe spate cu faţa-n sus şi, spre uimirea lui, câinele i-a dat pace, iar omul, apropiindu-se îngrijorat, se aplecă să-l cerceteze, fără nici o bănuială. Numai când cazacul şi-a înfipt mâinile în beregata slujitorului, dulăul a început să-l muşte cu furie, de unde apuca, dar Grişa nu se lăsă până când nu-l simţi pe celălalt moale ca o zdreanţă. Mai rămânea câinele şi din dosul casei se auzeau şi alţii, care s-ar fi năpustit cu toţii, dacă în răstimp cazacii din afară nu i-ar fi zădărât cu focuri de pistoale.</p>
                  <p rend="justify">La rândul său, nici Mişenka nu mai rabdă să rămână în aşteptare şi sosi la vreme ca să arunce cu jungherul în dulău, dând putinţă lui Grişa să se ridice de sub mort.</p>
                  <p rend="justify">—  Afurisită javră! făcu el luându-şi pumnalul îndărăt. Credeam că te luptai cu omul, şi când colo…</p>
                  <p rend="justify">—  Acela nici n-a apucat să-şi dea seama ce se petrece cu el, răspunse Grişa. Turbatul ăsta a fost mai primejdios.</p>
                  <p rend="justify">Fugiră pe vine cât putură mai repede până lângă gard, unde se împiedicară de nişte zdrenţe şi pricepură că era vorba de tovarăşul lor Paşa, sfârtecat de câinii care acuma se înverşunau în partea cealaltă, spre marele lor noroc. Curând însă începură a ţiui şi plumbii, căci împresuraţii bănuiră că ceva necurat se petrecea în ograda lor. Totuşi cei doi izbutiră să ajungă la poartă şi traseră zăvoarele. Urletele se înteţiră, aşijderea împuşcăturile, şi unul dintre plumbi îl izbi pe Grişa, tocmai când se întorsese cu faţa spre conac, voind să arate celorlalţi calea.</p>
                  <p rend="justify">Prăbuşirea cazacului rămase nebăgată în seamă, căci toţi erau cu ochii spre casă, pe care atamanul poruncise s-o împresoare cât mai iute.</p>
                  <p rend="justify">—  Daţi foc la paie! se mai auzi vocea lui printre lătrăturile câinilor care se năpustiseră de astă-dată asupra lor.</p>
                  <p rend="justify">—  Ucideţi javrele, că ne sfâşie picioarele! strigă Steopa.</p>
                  <p rend="justify">Pătrunseseră descălecaţi, întrucât îşi lăsaseră caii la adăpost în afara zidurilor, şi câinii îi încurcau cel mai mult, măcar că nu erau decât vreo cinci. Apoi, când ultimele schelălăieli încetară şi liniştea nu mai era tulburată decât de pocnetele împresuraţilor, se auzi vocea atamanului cerându-le celor din conac să se dea prinşi, că n-aveau să le facă nici un rău.</p>
                  <p rend="justify">Se vede că vorbele îi fuseseră înţelese, fiindcă pe dată i se răspunse, în leşeşte:</p>
                  <p rend="justify">—  Nicicând, tâlharilor! Aveţi să daţi socoteală pentru fapta voastră! Pe toţi am să vă trag în ţeapă.</p>
                  <p rend="justify">Sidorenko bănui că nu putea fi altul decât nepotul din Sepeniţi al pârcălabului, după cum aflase mai înainte, dar nici el şi nici ai lui nu înţelegeau limba, aşa că îşi văzură de treaba lor, socotind că împresuraţii n-aveau de gând să se dea legaţi cu una, cu două.</p>
                  <p rend="justify">—  Aduceţi paie lângă casă, dar ceva mai depărtişor, ca nu cumva să ia foc! porunci atamanul. Trebuie mult bălegar, să facem fum. Hai, flăcăi, că ne vom încălzi! Andrei, tu caută să dai peste cele două sănii şi vezi să aibă caii înhămaţi, ca să putem fugi pe dată.</p>
                  <p rend="justify">În scurtă vreme, norişori de fum se întreţesură cu negura şi, cum nu sufla nici o boare, părea că întreaga ogradă avea să fie cuprinsă de izul înăbuşitor. Răgazul acesta le dădu putinţă să afle că bietul Grişa pierise, fără să-şi fi dat seama careva. Apoi mai găsiră şi hoitul lui Paşa, la locul arătat de Mişenka, şi mult se mai învolburară cazacii, cerând ca să-i ardă pe toţi cei din casă, până la unul drept răzbunare.</p>
                  <p rend="justify">—  Nu se poate, frăţioare! răspundea atamanul tuturor celor care cereau acest lucru. Porunca noastră este alta, şi trebuie să ascultăm. Altă dată ne vom plăti şi noi paguba. Acum nu!</p>
                  <p rend="justify">Nu ţinu lungă vreme afumatul conacului, căci gingaşele domniţe prea puţin puteau răbda şi, după cum prevăzuse Sidorenko, se şi iviră în prag, tuşind şi cu ochii înlăcrimaţi.</p>
                  <p rend="justify">Săniile erau trase la scară, într-una din ele aflându-se cazacii morţi, iar în cea dintâi urma să fie suită domniţa. „Dar care din cele trei o fi?!” se nedumeri atamanul.</p>
                  <p rend="justify">—  Le luăm pe toate, îşi dădu părerea Steopa, şi pe drum ne-om lămuri.</p>
                  <p rend="justify">—  Şi pe urmă le azvârlim în şanţ, nu? se burzului Sidorenko.</p>
                  <p rend="justify">—  Le ducem la Moghilev, ca să-şi aleagă tătucul.</p>
                  <p rend="justify">—  Ba să-ţi muşti limba, că, de nu i-o înfăţişăm pe crăiasa lui, ne umple pieile cu paie la toţi, şi degeaba toată munca noastră.</p>
                  <p rend="justify">—  Atunci care-i domniţa?</p>
                  <p rend="justify">—  Dracu ştie! bombăni înciudat Arkaşa, înghiţindu-şi scuipatul pe care era cât pe ce să-l arunce în faţa unor aşa de simandicoase jupâniţe. RĂSPLATA LĂCOMIEI LA SCURTĂ VREME de la sosirea lui signor Capello în Istanbul, ucigaşii au şi fost tocmiţi, căci după ce-i trecuseră aburii beţiei nu s-a mai încumetat să facă vărsare de sânge cu mâna lui, aşa cum se lăudase. Era vestit pe atunci un oarecare Zamil-bey, corsar de mare, care pentru aur sunător nu se dădea în lături să sucească gâtul cuiva şi pe uscat. Numai că avea o ciudăţenie: cu multă bucurie îi trimitea în sânul lui Alah pe dreptcredincioşii musulmani, dar nu lua viaţa unui creştin. Din astă pricină i s-au scornit tot felul de poveşti, cum că ar fi urmaşul unor prinţi bizantini de altădată şi că ţinta lui era să-i izgonească pe turci din Costantiniya. Asta îi aducea prinosul de mulţumire al grecilor, dar ceilalţi l-ar fi ridicat în ştreang, dacă ar fi putut să afle cine-i tâlharul. Nici nu cerea bani mulţi când era vorba de vreun mare dregător osmanlâu, ci numai cât să-şi acopere hrana şi cheltuiala zilei. Auzind că era vorba de o mie de scuzi pentru Curt Celebi, nu se târgui deloc, în schimb nu se învoia cu moartea lui Leon-Stridie. A trebuit o bună bucată de vreme până signor Capello să-l lămurească pe ucigaş că şi creştinul al cărui cap îl voia nu era mai bun decât turcii.</p>
                  <p rend="justify">După o pândă îndelungată, căci trebuiau găsiţi cei doi împreună, într-o zi s-a ivit prilejul şi, fără prea multă tevatură, căpăţâna renegatului Celebi se rostogoli în colbul uliţei. Celălalt însă nu s-a lăsat doborât cu una, cu două, ci s-a împotrivit din răsputeri, până când era cât pe ce să fie şi el străpuns. Tocmai atunci s-a ivit o caraulă şi tâlharii au dat bir cu fugiţii, lăsându-l pe fostul domnitor ciopârţit, dar în viaţă.</p>
                  <p rend="justify">—  A fost un semn de la Dumnezeu, rosti cam înfricoşat Zamil-bey, când se întâlni cu signor Capello. Are să-mi fie învăţătură de minte să nu-mi calc jurământul.</p>
                  <p rend="justify">— Care anume? iscodi italianul.</p>
                  <p rend="justify">—  Domnia-ta ţine-ţi îndărăt plata pentru cel scăpat, că eu sunt cinstit de felul meu. Dar, dacă ţi-aş spune ce mi-ai cerut, şi-ar pierde toată puterea legământul meu. Rămâi cu bine!</p>
                  <p rend="justify">După ce matahala ieşi din cârciuma unde avuseseră întâlnirea, signor Capello se posomori că nu dusese treaba până la capăt şi se întreba cum avea să dea de ştire lui Brătăşanu că un duşman a rămas încă la pândă. Cel mai nimerit ar fi fost să plece cu prietenul său Gian Michele şi, după ce aveau să răstoarne domnia, mai lesne le-ar fi venit să tocmească alţi ucigaşi, căci erau îndeajuns în oraşul padişahului. Pe la jumătatea lunii noiembrie 1637, cei doi fârtaţi, Cigalla şi Capello, dornici de mărire şi unul şi altul, pătrunseră pe la vărsarea Oltului în Dunăre şi se simţiră fericiţi călcând pe pământul ţării pe care aveau s-o stăpânească. Iarna părea să se fi răzgândit să mai vină, căci o vreme minunată îi întâmpină pe călători, crescându-le inima de bucurie. Asta nu putea să însemne decât izbândă! Voia-bună le era mărită şi de frumoasa privelişte înconjurătoare, iar cum holdele toamnei încă nu fuseseră culese pe de-a-ntregul, orişicine îşi putea da seama de belşugul nemaipomenit al ţării.</p>
                  <p rend="justify">Nu cunoşteau limba localnicilor, dar îmbrăcaţi ca doi călugări papistaşi n-ar fi dat de bănuit, căci mulţi dintre aceşti pribegi, vânturând ţara în lung şi în lat, chemau pe ereticii români la dreaptă supunere în faţa sanctităţii-sale papa de la Roma. Adevărat că nu prea găseau ascultare, dar nici izgoniţi nu erau şi mâncarea şi băutura o găseau cu uşurinţă prin dărnicia acestor oameni buni şi omenoşi, când aveau cu ce. Dacă se ivea foametea, măcar un codru de pâine şi o vorbă bună se afla şi atunci, la toată sărăcia.</p>
                  <p rend="justify">Ajungând în curtea din Brătăşani, acelaşi vătaf se făcu a nu-i mai cunoaşte pe Capello şi i-a încuiat pe dată într-o casă ce fusese locuită până mai deunăzi de robi ţigani. Gian Michele se împotrivi, dar prietenul său îi zise că aceasta trebuia să fie vreo altă născocire de a vistiernicului şi zâmbi îngăduitor. Nici data trecută nu fusese primit mai altcum. Numai că, de astă-dată, slujitorul nu le-a mai dat nici măcar brânza cu ceapă şi nici un strop de apă, ba a mai tras şi zăvorul pe dinafară. Abia atunci băgă de seamă Capello că la ferestre fuseseră zidite de curând zăbrele groase, ca de temniţă, şi că pereţii din cărămidă arsă n-ar fi putut fi sfredeliţi. Un fior de spaimă îi trecu prin inimă: căzuseră amândoi în capcana vicleanului boier, ca doi copii fără minte, încrezându-se în vorbele lui mieroase. De aceea nu-i dăduse nici banii cât ceruse, ca nu cumva să fie risipiţi.</p>
                  <p rend="justify">Prinseră a urla amândoi din toate puterile, ameninţând şi suduind, apoi milogindu-se, dar degeaba. Parcă se aflau într-un pustiu, căci nimeni nu s-a apropiat de nenorocita căsuţă, porunca boierească fiind deosebit de aspră pentru cel care ar fi cutezat s-o încalce.</p>
                  <p rend="justify">Abia pe la Sân-Nicolae, când măria-sa însuşi trecu pe la moşia cumnatului, păru a-şi aminti boierul Ghinea şi de „oaspeţii” săi şi-l trimise pe Iordache să-i „cerceteze” dacă au vreo trebuinţă. Dar, cum era de aşteptat, nu dădu decât peste leşurile îngheţate ale nefericiţilor, pe care gerul ce s-a lăsat curând după aceea le-a păstrat întregi, neîngăduind răspândirea miasmelor.</p>
                  <p rend="justify">Abia când gazda îşi pofti voievodul să vadă cu ochii lui cele făptuite, sărmanul Iordache păru a pricepe că toată grozăvia el o făcuse şi, îngrozit o luă la fugă peste haturi, pierzându-se în alba zare. Mai pe urmă s-a auzit cum că s-ar fi călugărit la Căldăruşani, dar nici gând să se mai fi întors vreodată.</p>
                  <p rend="justify">—  Ai fi putut să-i ucizi fără cazne, Ghineo, îl mustră şi Vodă. De ce câinoşenia asta?</p>
                  <p rend="justify">—  Le-am dat răgaz de gândire…  Cu burta plină nu le-ar mai fi umblat mintea, şi cum ar mai fi putut să-şi dea seama că ţara asta nu-i de mezat ori vânzare la cochii vechi?</p>
                  <p rend="justify">—  Îmi plăcură vorbele tale şi drept aceea voi uita grozăvia faptei. Mărturisesc însă că mă bucur că Celebi a avut o moarte mai blândă.</p>
                  <p rend="justify">—  Ba, mie mi-ar fi plăcut să fi fost strânşi aici toţi patru la un loc. Şi l-aş mai fi adăugat şi pe al cincilea!</p>
                  <p rend="justify">— Pe cine?</p>
                  <p rend="justify">—  Pe Mihnea! Fecioraşul acela din flori al răposatului Radu-Mihnea.</p>
                  <p rend="justify">—  Ei şi tu, frate! făcu pe supăratul voievodul. După câte am auzit, acela nu-i decât un copil. N-oi mai fi eu pe lume, când o avea râvnă de scaunul domniei-mele.</p>
                  <p rend="justify">—  Creşte curând, mărite stăpân! i-o întoarse Ghinea. Soiul acesta de domnişori, se arată întotdeauna cu primejdie de la Istanbul. Şi acolo este!MIREASA SCHIMBATĂ SPRE MAREA UŞURARE A ATAMANULUI, una dintre jupâniţe le cunoştea limba şi socoti că i-ar putea înspăimânta, spunându-le cine erau ele:</p>
                  <p rend="justify">—  Neobrăzaţilor! se răsti ea. Însoţim pe fata măriei-sale voievodul şi are să vă coste viaţa, dacă vă atingeţi de ea.</p>
                  <p rend="justify">Nici n-a mai fost nevoie decât să se uite amândouă spre cea din dreapta, că Sidorenko se şi repezi şi o apucă asemenea unui sac pus pe umăr, apoi o răsturnă într-o sanie cu care venise.</p>
                  <p rend="justify">—  Gata, flăcăi! La drum! porunci el, cu toate că fata răcnea ca din gură de şarpe, iar celelalte două ţipau ca la foc.</p>
                  <p rend="justify">Încercă el s-o domolească, dar nu fu chip şi, fiindcă nu putea să-i dea una în cap s-o adoarmă, hotărî s-o lege ca pe bărbaţi. Ceru iertare cu plecăciune pentru fapta ce avea să facă, apoi îi băgă năframa peste gură şi o înfăşură ca un arcan, ca pe o păpuşă înfăşată. Îşi lăsase armăsarul lui sireap legat la spatele saniei şi el însuşi mână sania în care se afla domniţa, cealaltă urmându-l îndeaproape.</p>
                  <p rend="justify">Ţinea un picior deasupra fetei, care nu mai avea putere nici să se mai zbată, părând mai mult moartă de spaimă, iar cu celălalt se sprijinea pe tălpicea saniei şi aşa trecu în goana mare printre porţile larg deschise, urmat de întreaga ceată, chiuind şi pocnind din pistoale ca la nuntă. Singura părere de rău era pierderea celor doi tovarăşi şi, oarecum, porunca atamanului e a nu jefui nicidecum conacul acela blestemat.</p>
                  <p rend="justify">Lăsaseră de mult în urmă casa pârcălabului şi Sidorenko crezu că fata nu se va mai împotrivi, aşa că-şi luă piciorul de pe ea, dar pe dată o văzu că se rostogoleşte în partea cealaltă şi cade din sanie, voit sau nu. Atamanul fu cât pe ce să scape o înjurătură urâtă, dar se ţinu la vreme. Opri caii şi îşi chemă tovarăşii s-o proptească pe jupâniţă cu un alt arcan, ca să nu mai poată scăpa.</p>
                  <p rend="justify">—  Am legat-o ca pe viţel, râse cazacul care-i împlinise voinţa.</p>
                  <p rend="justify">—  Nu cumva să-i fi făcut vreo vânătaie, că ne umple de cucuie Timucika…</p>
                  <p rend="justify">Deodată însă îi trecu prin minte că era să spună o prostie, şi căută s-o dreagă:</p>
                  <p rend="justify">—  Tătucul nostru, Timofei Ivanici, ţine mult să fie teafără, ca să nu-i scadă preţul când o vinde-o tătarilor.</p>
                  <p rend="justify">Îi aruncă pe furiş o privire cu coada ochiului, dar fata nu părea să fi înţeles spusele atamanului, în schimb cazacul cu care era se uită uluit la căpetenia lui, neştiind dacă nu cumva se îmbătase vorbind astfel.</p>
                  <p rend="justify">S-ar putea că de teama celor auzite, dacă nu din pricina frigului şi a nemişcării, domniţa începu să dârdâie, clănţănindu-i dinţii, mai să-i sară din gură. Îngrijorat, Sidorenko o acoperi cu blana de urs care se afla în sanie, lăsându-i la vedere numai nasul înroşit. Mai înainte de a da bice cailor, atamanul îi mai aruncă o privire şi, zărindu-i ochii mari şi speriaţi ca ai unei ciute, îşi zise în sine: „Mare lucru de nu l-o fi fermecat pe Timucika al nostru tocmai privirea asta de rusalcă!”</p>
                  <p rend="justify">Nefiind urmăriţi, lăsară caii mai domol, ba făcură şi un scurt popas după vreo câteva versete, că tare le era milă de frumoşii armăsari. Cazacii erau frânţi de osteneală, dar Sidorenko nu le dădu nici un fel de răgaz şi porunci să plece mai departe, ocolind târgul Lipscanilor, unde ar fi putut da de un adăpost. Ştia el anume un pădurar, la care traseră spre hodină, căci altfel s-ar fi prăbuşit cu toţii, şi om şi dobitoc.</p>
                  <p rend="justify">Domniţa adormise, dar Sidorenko o privi multă vreme, până se încredinţa că nu era prefăcătorie, după care porunci să fie dusă pe braţe, de parcă ar fi fost moaştele sfintei Evlampia de la Rostov. O lăsă în seama nevestei pădurarului care, pentru zlotul de aur ce-l căpătase, n-avea s-o mai scape din ochi pe jupâniţă, şi ar fi fost în stare să-i sucească şi gâtul, dacă i-ar mai fi dat încă unul.</p>
                  <p rend="justify">Se vede că şi pe atunci era un Dumnezeu al tâlharilor, căci ceata cazacilor nu avu de întâmpinat nici un necaz ori vreo împotrivire la trecerea Nistrului, aşa că la vremea sorocită se înfăţişară la casa lui Parasca din Moghilev. Acolo îi aştepta cu mare nerăbdare Timuş, dar nu le ieşi în întâmpinare, ci se ţinea ascuns anume, până ce fata fu băgată în casă.</p>
                  <p rend="justify">—  Tătucule, ţi-am adus-o! zise atamanul lăsându-se îmbrăţişat şi pupat de trei ori pe gură, după obiceiul căzăcesc. Păcat de Paşa şi de Grişa că…</p>
                  <p rend="justify">—  Au pierit? întrebă Timuş cu ochii înrouraţi.</p>
                  <p rend="justify">—  Asta le-a fost ursita! oftă Sidorenko. Ori acum, ori altă dată, tot una-i…</p>
                  <p rend="justify">Tăcură o vreme cu gândul la cei morţi, după care hatmanul nu mai răbdă cu întrebarea ce-i stătea pe limbă:</p>
                  <p rend="justify">—  Dar ea? N-a păţit nimic?</p>
                  <p rend="justify">—  Doar spaima! Dar ce crede despre soarta ei nu ştiu, şi nici dacă va fi priceput, fiindcă n-a scos o vorbă tot drumul. Abia dacă a mestecat puţină zăpadă, că de bucate nici n-a vrut să se atingă. Cred că-i ruptă de foame!</p>
                  <p rend="justify">—  Nu cumva să dea în lingoare, ori în altă boală, să moară, de supărare…  Să vie Parasca, fiindcă ştie leşeşte şi poate că o va îndupleca să mănânce.</p>
                  <p rend="justify">— Du-te tu la ea, tătucule! zâmbi atamanul.</p>
                  <p rend="justify">—  După ce şi-o mai trage sufletul, dar mai întâi să se întremeze.</p>
                  <p rend="justify">—  Zău, batuşca, astea-s numai mofturi leşeşti! Acuma o ai în palmă, ce mai aştepţi?</p>
                  <p rend="justify">—  Să pregăteşti o sanie şi mai mare, cu merinde şi băutură, dar şi cu blănuri de urs. Iar săniile lor, cu tot ce au avut, să rămână neatinse, ca să le putem înapoia.</p>
                  <p rend="justify">— Cu cai cu tot?</p>
                  <p rend="justify">— De bună-seamă.</p>
                  <p rend="justify">— Oi, Timucika! Dacă ai vedea ducipalii, te-ai îndrăgosti de ei, lăsând dracului muierea. Nicicând nu s-au mai văzut!</p>
                  <p rend="justify">—  Cum de cutezi, nerodule, să mă înfrunţi? se răsti Timuş. Aşa am zis, aşa facem, frăţioare!</p>
                  <p rend="justify">—  Nu da armăsarii, tătucule! se rugă Sidorenko cu lacrimi în ochi. Ce ne-am mai fuduli în târg la Zaporoje, ba chiar şi batuşca Bogdan…</p>
                  <p rend="justify">— Nu cumva să audă ceva, că mă fac foc. Am hotărât!</p>
                  <p rend="justify">—  Prea-bine! plecă celălalt capul şi se duse dezamăgit. Nu se face să lăsăm nerăzbunată moartea celor doi, măcar aşa, mai bombăni el, dar Timuş nu-l băgă în seamă.</p>
                  <p rend="justify">În tot acest timp, în care el şi ceata lui erau să-şi lase pielea pe coclaurile Moldovei, atamanul Sidorenko nu s-a îndoit o clipă că, îndată ce Timuş avea să vadă fata, n-are să se mai poată ţine să nu-şi facă pofta cu ea, aşa, în ciuda hospodarului. La armăsari însă nici nu s-a gândit că s-ar fi putut să nu le rămână lor, şi asta îl scotea din fire. Ce avea să le spună flăcăilor lui? Socoti că era mai nimerit să le îndruge o poveste, cum că, după ce vor fi lăsat fata la Iaşi, aveau să se întoarcă tot cu minunaţii telegari de zăpadă. Ba chiar îl bătea gândul ca, atunci când Timuş se va cinsti cu voievodul, el şi câţiva băieţi să şterpelească bidiviii, şi pe aci ţi-e drumul! Dar până una-alta rândui strajă la fereastra unde fusese încuiată jupâniţa şi mai puse încă doi în dreptul uşii, cu toţii având porunca să se fâţâie într-o parte şi în alta ca să poată vedea fata şi ea să se înspăimânte şi mai tare.</p>
                  <p rend="justify">Baba Parasca pătrunse la ea şi se prefăcu tare îngrijorată că biata fată încăpuse pe mâna unor tâlhari de drumul mare. Vorbea leşeşte şi de bună-seamă că fusese înţeleasă, mai ales atunci când i-a şoptit la ureche că a şi trimis vorbă feciorului hatmanului Hmelniţki, care se afla prin preajmă şi-i ceruse s-o scape, parcă i s-a aprins o luminiţă în ochi.</p>
                  <p rend="justify">—  Eu vreau acasă, mătuşico! scânci până la urmă jupâniţa. Te-oi răsplăti, cum nici gândeşti, dacă izbuteşti a mă scapă. Ce vor cu mine?</p>
                  <p rend="justify">—  Apăi, de, porumbiţa mea, tânără eşti, de frumoasă…  ce să mai zic? Şi, din câte am priceput eu de la ei, tătarii n-au să se zgârcească la preţ…</p>
                  <p rend="justify">—  Dar taica le va da de două ori mai mult, dacă m-ar duce la Iaşi. Spune-le, te rog, mătuşă!</p>
                  <p rend="justify">—  Nu stau de vorbă cu o amărâtă de babă ca mine! Sunt nebuni de legat şi mulţumeşte cerului că nu s-au legat de tine până acum, dar n-au să mai aibă vreme, căci soseşte el, Timucica, vulturaşul…</p>
                  <p rend="justify">—  Şi dacă nu vrea?</p>
                  <p rend="justify">—  Cine? El?! Nu-l cunoşti, draga babii! Nu suferă nedreptatea, şi nici ca o frumuseţe ca tine să fie terfelită de nişte cazaci beţivi, că…</p>
                  <p rend="justify">Vorbele bătrânei îi dădură oarecare speranţă că s-ar putea să nu păţească nimic. Dar…  dacă nu se zorea feciorul hatmanului? I se uscase gura şi, cum laptele aburind din cana adusă de Parasca îi gâdila nările, nu mai avu putere să se împotrivească. Sorbi cu lăcomie, simţind că i se înfierbântă măruntaiele şi prinde iar chef de viaţă. „Trebuie să-i fac să mai aştepte, ca să vină acel „Timucica”, altminteri sunt pierdută”, îşi zise ea şi înfulecă şi din piciorul de gâscă afumată ce-i fusese pus lângă un colac rumen şi cald, de parcă gazda ar fi fost o mare bogătană.</p>
                  <p rend="justify">Rămase însă cu îmbucătura nemestecată, căci pe afară se auziră pocnete de pistoale şi înjurături, cazacii de strajă se făcură nevăzuţi rupând-o la fugă, iar uşa sări ţăndări şi în prag se arătă însuşi Timuş, cu spada goală, însângerată. N-avea de unde să ştie domniţa că, pentru a se înroşi arma, cocoşul Parascăi a trebuit să-şi dea viaţa.</p>
                  <p rend="justify">—  Milostivă pania! se înclină el, punând un genunchi la pământ după cum văzuse că făceau şleahticii. Vorbea binişor limba vecinilor de la miazănoapte, dar de astă-dată rămase cu ochii holbaţi, când fata se întoarse către el şi nu mai putu scoate o vorbă. „Nu-i ea! M-au tras pe sfoară, ticăloşii! se gândi el şi sângele i se urcă la cap. Fata din faţa lui nu era Ruxandra, dar era la fel de frumoasă şi vădit neajutorată. Nu fusese dezlegată de tot, ba picioarele încă îi mai erau cetluite de pat, încât nu se putea mişca în voie. Se apropie de ea şi, cu spada murdară cum era, îi tăie ultimele legături, după care se căzni să încropească ceva pe limba panilor, cu toate că nu prea era meşter la întortocherile ei:</p>
                  <p rend="justify">—  Nu v-am cunoscut până azi, nobilă pania, aşa că rogu-vă a-mi face cinstea de a mă învrednici cu numele şi cinul ce-l aveţi! izbuti el să spună, mirându-se în sinea lui de felul cum se prostise.</p>
                  <p rend="justify">Acuma, avea să facă pe placul lui Arcaşa cu această gâsculiţă leşească, dar nu le-o va da şi lor, numai să-i lase să crape de ciudă! Apoi are să-i spargă capul ticălosului, pentru ne-ascultare. Era cât pe ce să-i sfâşie veşmintele ei bogate, căci nu era vreme de pierdut, când jupâniţa îi spuse cu o voce mândră:</p>
                  <p rend="justify">—  Nobile domn, eu sunt fata lui Vasile-vodă al Moldovei…</p>
                  <p rend="justify">—  Ruxandra?! bâigui Timuş, oprindu-se în loc. Nu pot…</p>
                  <p rend="justify">— Nu! Eu sunt Maria! Sora mea, Ruxandra, din păcate, acuma este ostatecă la Poartă.</p>
                  <p rend="justify">În faţa falnicei domniţe, Timuş se pierdu cu totul şi ieşi fără a mai spune o vorbă, tremurându-i mustaţa de ciudă. Se duse de-a dreptul la Sidorenko, pe când acesta tocmai ducea la gură o stacană cu samahoncă fiartă.</p>
                  <p rend="justify">—  Bine, măi, păcătosule! îl apucă el de chică, făcându-l să-şi verse băutura pe piept. Nu ţi-am spus eu s-o aduci pe Ruxandra?</p>
                  <p rend="justify">—  Şi n-am adus-o? se holbă atamanul, gândind că fusese păcălit de fete, la conacul pârcălabului.</p>
                  <p rend="justify">— Pe soru-sa, nu pe ea!</p>
                  <p rend="justify">—  Am zis eu să le luăm pe toate trei şi să-şi aleagă mai apoi care i-ar fi plăcut! se băgă Steopa.</p>
                  <p rend="justify">—  Nu era cu ele! Ruxandra îi tocmai la Ţarigrad! răspunse hatmanul, de parcă ar fi fost moartă.</p>
                  <p rend="justify">—  Să ne ducem după ea? se grozăvi şi Mişonka, nelipsind nici el de la mica sindrofie.</p>
                  <p rend="justify">—  Să vă duceţi cu toţii la dracu! Asta vreau! Ce să fac cu fata voievodului, acuma, după ce am cărat-o până aici?</p>
                  <p rend="justify">—  Ce ţi-am spus eu?! sări vesel Arcaşa. Asta nu-i…</p>
                  <p rend="justify">Timuş îi împinse nasul în tăblia mesei şi pe ataman îl podidi sângele, dar nu se supără, ci, ştergându-şi nasul, zise zâmbind:</p>
                  <p rend="justify">—  Timucica, frăţioare, degeaba te mânii pe mine. Eu n-am avut cinstea să cunosc fetele voievodului. Mi-ai poruncit să ţi-o aducem pe cea de la Sandomiercz?…  Pe ea am adus-o! Dacă trebuie, ne ducem şi după cealaltă! adăugă el ştergându-şi din nou sângele cu dosul palmei.</p>
                  <p rend="justify">Timuş porunci să i se pună şi lui samahoncă în cana lui Sidorenko, iar după ce o goli, îşi îmbrăţişă prietenul, mânjindu-şi la rândul său mustaţa.</p>
                  <p rend="justify">—  Să mă ierţi, frăţioare! gemu el. Şi vouă, fraţilor, vă cer iertăciune, că iacă, nu mai ştiu ce vreau.</p>
                  <p rend="justify">—  Tătucule! zise domol Arkaşa. Socoteala este bună, după cum mă duce mintea. Ai poftit fata hospodarului, numai ca să i-o duci acasă? Iată, o ai! Faci ce vrei cu ea, nu? De fericire, taică-su are să-şi cheme pe toate fetele, câte le are, şi are să te îmbie să-ţi alegi. Tu, care-ţi cunoşti aleasa, ai să pui mâna pe ea şi ai să-i zici: „Asta-i, tată socrule!” şi gata. Întocmai ca-n poveştile babelor noastre, de la gura sobei.</p>
                  <p rend="justify">—  Tu ai dreptate, Arkaşa, scumpule! Iar ai gândit bine, măcar că n-ai vrut. Se vede treaba că izbitura cu capul de masă ţi-a priit. Am să-l fac pe voievod să mă creadă prieten, şi atunci Ruxandra n-ar mai avea ce spune. Mă duc la Iaşi!</p>
                  <p rend="justify">—  Dar armăsarii nu-i mai dai…  Nu-i aşa, batuşca? zâmbi rugător atamanul.</p>
                  <p rend="justify">—  Fire-ai tu să fii al dracului de afurisit! îi dădu un ghiont Timuş. Ai voştri să fie! Porunceşte alţii în loc!</p>
                  <p rend="justify">Chiuiturile fură auzite până pe malul celălalt al Nistrului, dar străjile româneşti îşi vor fi zis că iar chefuiesc cazacii şi nu s-au înspăimântat. În schimb, pe Timuş îl săltară pe braţe şi-l aruncară în sus, care mai de care dând să-l sărute.</p>
                  <p rend="justify">—  Hooo! Ajunge! îi potoli el. Nu cumva aţi vrea să afle jupâniţa că sunt prietenul tâlharilor care au furat-o?</p>
                  <p rend="justify">Îi dădură pace, dar atamanul nu se lăsă cu una, cu două:</p>
                  <p rend="justify">—  Eu tot nu mă împac cu gândul că te faci de râs, frăţioare. Asta zici că nu-i Ruxandra, poate că nici nu-i fată mare, aşa că.</p>
                  <p rend="justify">—  Iar baţi câmpii, măi frate. Nu te ştiam chiar aşa de iubăreţ. Mai bine să ne gătim de drum.</p>
                  <p rend="justify">—  Gata! Plecăm la Iaşi! zise atamanul.</p>
                  <p rend="justify">—  Voi nu vă veţi mai arăta în preajma jupâniţei, căreia am să-i spun că v-am şi spânzurat pentru isprava voastră.</p>
                  <p rend="justify">—  Iată-ne, aşadar, şi hoituri! râse Steopa.</p>
                  <p rend="justify">—  Bine, dar noi cunoaştem calea!…  încercă Vasca.</p>
                  <p rend="justify">—  Aşa-i! încuviinţară şi ceilalţi.</p>
                  <p rend="justify">—  Apoi, să nu se creadă că noi am fost buni numai la hoţie, dar nu şi la sindrofie! zise Steopa.</p>
                  <p rend="justify">Timuş îi privi încurcat şi i se rupea inima că nu putea să-i ducă cu el.</p>
                  <p rend="justify">—  N-am să mă las de voi, fraţilor, câte zile voi mai avea, dar dacă vă vede fata îşi va da seama că eu am pus la cale toată tărăşenia…</p>
                  <p rend="justify">—  Are dreptate! încuviinţă şi atamanul. Noi însă putem să ne ţinem pe de lături, ca să nu ne despărţim. Alţii au să fie în preajma domniţei.</p>
                  <p rend="justify">Timuş încuviinţă şi chiar a doua zi apucă drumul Moldovei, trecând pe la Soroca, unde fu întâmpinat cu mare bucurie de pârcălab, mai ales când o văzu pe însăşi domniţa Maria cu viteazul cazac. La curtea domnească era mare tristeţe, fiindcă nimeni nu putuse afla ceva de soarta fetei şi nu-i de mirare că atunci când însuşi feciorul marelui hatman Bogdan Hmelniţki se arătă cu ea, scăpată din ghearele tâlharilor, bucuria nu mai cunoscu margini.</p>
                  <p rend="justify">Măria-sa îl primi îndată pe vestitul musafir din depărtare şi, cum amândoi vorbeau leşeşte, putură să stea de vorbă între patru ochi.</p>
                  <p rend="justify">—  Pofteşte şi fii binevenit, scump şi drag oaspete al domniei mele! zise Vasile-vodă. Îngăduie unui tată să te îmbrăţişeze ca pe însuşi fiul său, căci mare mulţămită îţi datorez şi multă bucurie ai adus sufletului meu.</p>
                  <p rend="justify">Timuş, de fapt, asta şi dorise: să câştige bunăvoinţa viitorului său socru, aşa că se lăsă îmbrăţişat cu multă smerenie.</p>
                  <p rend="justify">—  Povesteşte-mi, cinstite prieten, cum s-au petrecut lucrurile, fiindcă noi auzisem de nişte cazaci bezmetici…</p>
                  <p rend="justify">—  Nu erau de-ai noştri, măria-ta! îi luă vorba hatmanul. Îmbrăcaseră straie de-ale noastre, dar erau nişte tâlhari de rând, pe care am şi poruncit să-i atârne în ştreang. Nici un cazac adevărat n-ar fi cutezat să se lege de familia măriei-tale.</p>
                  <p rend="justify">Domnitorul zâmbi mulţumit, prefăcându-se a-l crede, dar el ştia prea bine, de la iscoadele ce le avea chiar la Zaporoje, că cei din preajma feciorului lui Hmelniţki îşi cam făceau de cap, dacă nu va fi fost chiar cu încuviinţarea lui Timuş. Oricum, era încântat că-şi vedea fata acasă şi că nu pătimise decât spaimă, căci altminteri ce-ar mai fi putut spune celui care trebuia să-i fie ginere, adică semeţului cneaz Radzvil?</p>
                  <p rend="justify">Una peste alta, o cinste deosebită i se dădu vestitului cazac şi pentru faptele-i vitejeşti, bine cunoscute la curtea Moldovei, iar Vodă i-a stat mereu în preajmă, câtă vreme a rămas la Iaşi.</p>
                  <p rend="justify">Până la urmă, Timuş îşi luă inima în dinţi şi aduse vorba despre Ruxandra:</p>
                  <p rend="justify">—  Oare frumoasa domniţă se fereşte de mine, că nu vrea să se arate? vru el să afle dacă jupâniţa Maria spusese adevărul.</p>
                  <p rend="justify">— Biata copilă! oftă domnul. Mi-au cerut-o păgânii ca ostatecă la serai.</p>
                  <p rend="justify">—  Nemernicii! scrâşni Timuş.</p>
                  <p rend="justify">—  Ce era să fac? ridică Vasile-vodă din umeri. A trebuit să mă supun, că dacă nu, îl voiau pe fiu-meu, Ştefăniţă, şi doar nu era să-l dau pe el.</p>
                  <p rend="justify">—  Fireşte!</p>
                  <p rend="justify">—  Am însă acolo un duşman…</p>
                  <p rend="justify">—  Nu cumva domniţa Ruxandra e în primejdie? sări ca ars Timuş, nemaidându-i răgaz să vorbească.</p>
                  <p rend="justify">—  Ea nu…  adică…  s-ar putea. Cine ştie ce-ar putea păţi şi biata fată…</p>
                  <p rend="justify">Timuş strânse pumnii şi se aprinse la faţă, căci era tare iute la mânie.</p>
                  <p rend="justify">— Cine-i? întrebă el scurt.</p>
                  <p rend="justify">—  Poate n-ai să crezi, zâmbi Vodă cu şiretenie. Deocamdată nu-i decât un copil, dar este singurul moştenitor în viaţă al scaunelor domneşti de la noi. Ba se poate spune că şi asupra Ardealului ar fi îndreptăţit să stăpânească…</p>
                  <p rend="justify">—  Ehe! Până creşte…</p>
                  <p rend="justify">—  Are prieteni de-ai părinţilor, care abia aşteaptă să pună gheara pe domnie, chiar aşa, fraged cum este.</p>
                  <p rend="justify">—  Atunci…  trebuia stârpit mai de mult!</p>
                  <p rend="justify">—  Câte n-am încercat? Doamne! Dacă ai şti ce-am mai născocit şi cât m-am zbătut încă de la venirea lui pe lume, dar parcă îl apără Satana însuşi, ca să-mi facă mie în necaz.</p>
                  <p rend="justify">—  Un ucigaş plătit, şi gata!</p>
                  <p rend="justify">—  Am făcut şi aşa. Degeaba!</p>
                  <p rend="justify">—  Te scap eu de el. Unde-i?</p>
                  <p rend="justify">—  Asta-i, că acum nici nu mai ştiu cum să-l aflu în Vaviloul turcesc. Se ascunde cu dibăcie printre greci.</p>
                  <p rend="justify">— Îi dau eu de urmă, n-ai teamă.</p>
                  <p rend="justify">Vasile-vodă privi în bagdadie, ca şi cum ar fi cerut ca cerul să-i trimită gândul cel bun, apoi spuse, aşa, într-o doară:</p>
                  <p rend="justify">—  Mă chiar bătea gândul să i-o dau lui de soţie pe Ruxandra, şi făcându-l ginere…</p>
                  <p rend="justify">—  Asta nu! tună Timuş. Destul! Cum îl cheamă?</p>
                  <p rend="justify">—  Mihnea, ca pe taică-său. Tot ce mai ştiu despre el este că îl ocroteşte un oştean de-al răposatului voievod Radu Mihnea, care îi este şi epitrop, dacă n-o fi chiar Scaraoţchi cu înfăţişare omenească, fiindcă altfel nu pot pricepe…</p>
                  <p rend="justify">—  Mi-ajunge! urmă cazacul. Domniţa n-are să fie a lui! Mormăi el cu hotărâre. Dar nici a altuia! şi izbi cu pumnul într-o măsuţă de abanos, răsturnând vasul cu flori de pe ea.</p>
                  <p rend="justify">Soarta lui Mihnea părea pecetluită şi singura nădejde ce mai putea fi era că în cetatea padişahului pătrundeau mai greu cazacii. Dar nu şi oamenii lor!UN OM ŞI UN LUP UN GROHĂIT FURIOS ajunse la urechile alteţei-sale Rakoczy Gyorgy şi bănui pe dată că undeva prin apropiere se dădea o luptă pe viaţă şi pe moarte între două sălbăticiuni. Patima vânătorească a prinţului îl făcu să se abată din cale şi, cu toată împotrivirea cailor, întreg alaiul îl urmă până în marginea unei poieniţe ce se deschidea pe neaşteptate înaintea lor. Chiar să fi vrut, n-ar mai fi putut să-şi înduplece dobitoacele să înainteze, aşa că se opriră şi descălecară. Abia de făcură câţiva paşi pe jos şi…  nici nu le venea să creadă ce se întâmpla sub ochii lor: o namilă de lup se încăierase cu un mistreţ tânăr, ai cărui colţi erau totuşi destul de înfricoşători. Dar nu asta îi uimise, ci un fecior zvelt, cu plete surii, cam până în douăzeci şi cinci de primăveri, care-l povăţuia pe lup de unde să-şi apuce duşmanul. De necrezut! Fiara asculta de om!</p>
                  <p rend="justify">Unii crezură că trebuie să fi fost vreun câine al tânărului care-l încuraja, dar cei mai mulţi se înfiorară de înfăţişarea omului, care semăna atât de bine cu a lupului. Dacă ar fi fost mai aproape şi i-ar fi zărit şi privirile lui reci şi cenuşii, nici o clipă nu s-ar mai fi îndoit că era omul-lup din basmele copilăriei.</p>
                  <p rend="justify">—  Apucă-l de grumaz! strigă feciorul şi pe dată fu ascultat.</p>
                  <p rend="justify">Atunci, fie că alunecă, fie că se poticni de durere, mistreţul se prăvăli pe o latură, şi acesta i-a fost sfârşitul. Cu colţii lui ascuţiţi ca nişte cuţite, lupul îi muşcă setos beregata, şi guiţatul de moarte a fost semnul izbânzii.</p>
                  <p rend="justify">Feciorul purta veşminte ca olahii, fără podoabe, dar curate, iar în mână ţinea o nuieluşă pe care o încrustase cu înflorituri, de puţină vreme. Se apropie de lupul care trăgea de pielea însângerată a mistreţului şi fără teamă îl mângâie pe cap, de parcă ar fi fost un câine de ogradă, zicându-i prieteneşte:</p>
                  <p rend="justify">—  Acuma lasă-mă pe mine să-l spintec şi pe urmă ţi-oi da şi ţie tainul ce ţi se cade.</p>
                  <p rend="justify">Şi de astă-dată fiara ascultătoare se trase în lături, dar simţind mirosul vânătorilor mârâi surd, din gât. Aceştia se apropiaseră în toiul luptei, iar cum veneau şi împotriva vântului, au putut s-o facă fără să fie luaţi în seamă. Tânărul tocmai îşi trăsese un hanger de la brâu, cu gând să dea afară borhotul din burta mistreţului, aşa cum se obişnuia cu orice vânat, când auzi, deodată, fornăitul cailor înspăimântaţi. Făcând ochii roată, fu cât pe ce s-o rupă la fugă, dar se răzgândi văzând că atât prinţul cât şi însoţitorii lui erau cu toţii înarmaţi şi se temu ca nu cumva să tragă asupra lupului. Acesta, dând capul pe spate, scoase un urlet fioros, băgând şi mai rău spaima în bieţii cai.</p>
                  <p rend="justify">Prinţul porunci să caute să-i liniştească, pe cât era cu putinţă, apoi, însoţit numai de grofii Orban şi Felvinczi, cu săbiile trase, cutezară să se apropie de ciudatul străin. Văzându-i, acesta înfipse jungherul în pulpa mistreţului mort, că nu cumva să fie bănuit de gânduri necurate, apoi îşi încrucişa braţele pe piept, în semn de aşteptare.</p>
                  <p rend="justify">—  Cine eşti? întrebă pe ungureşte Rakoczy, deşi nu credea să fie înţeles de olah. Nu cumva vei fi fiind un duh al pădurii?</p>
                  <p rend="justify">Spre uimirea lui, feciorul se descoperi şi, după ce făcu o închinăciune, îi răspunse în aceeaşi limbă:</p>
                  <p rend="justify">—  Nu-s arătare, măria-ta, ci om ca toţi oamenii. Şi… tovarăşul ăsta al meu îi tot din carne şi oase, iar eu îl strig Lupu.</p>
                  <p rend="justify">—  Ai vânat fără încuviinţarea stăpânului! se răsti Orban. Tu ştii a cui este pădurea?</p>
                  <p rend="justify">—  Cum de nu? A măriei-sale! şi arătă cu degetul spre Rakoczy.</p>
                  <p rend="justify">Cei doi grofi vrură să se repeadă la străin, dar prinţul îi opri şi urmă cu blândeţe, ca şi cum nici n-ar fi auzit spusele curteanului său:</p>
                  <p rend="justify">—  N-ai spus, voinicule, pe tine cum te cheamă şi de unde eşti de fel?</p>
                  <p rend="justify">—  Apăi, eu sunt Ion al lui Avram din Păclişa, căruia i se mai zice şi Bălgrădean.</p>
                  <p rend="justify">—  Asta ar veni Bolgradi Ianoş, zise tăios Felvinczi. Când aveţi să vă învăţaţi să vorbiţi ca lumea?</p>
                  <p rend="justify">—  Să am iertare, domnule baron, dar eu aşa am fost botezat de popa nostru, iar lui taica i-au zis Bălgrădean încă de pe vremea când s-a aflat în oastea iertatului prinţ Bethlen, şi nici atunci nu i s-a spus Bolgradi. Şi apoi de ce să mă cheme „Ianoş” câtă vreme eu am numele meu adevărat, Ion?</p>
                  <p rend="justify">Principele zâmbi de cerbicia acestor olahi care nu se învoiau cu nici un chip să se lepede de limba şi credinţa lor. Scrută cu privirea pe tânărul din faţa lui şi nu-şi putu ascunde că-i plăcea înfăţişarea lui semeaţă, mai cu seamă că nici nu se gândea să-i ceară îndurare, aşa cum făceau de obicei toţi cei ce erau prinşi la vânătoare. Frumosul lup stătea lipit de piciorul lui şi nu clintea din loc, ci numai din când în când se uita la cel care vorbea, de parcă ar fi încercat să priceapă.</p>
                  <p rend="justify">—  Ai încălcat legea, feciorule! îşi ridică deodată vocea Rakoczy, căci îi dăduse ceva prin gând. Ai merita să pun să te ridice în furci, spre pilda celorlalţi, dar mi-e milă de tinereţea ta, aşa că n-am s-o fac. În schimb, am să-ţi iau câinele!</p>
                  <p rend="justify">O  tresărire de-o clipă şi un fulger trecu prin ochii olahului, care se făcură tăioşi ca spada. S-ar fi putut crede că avea să răbufnească, totuşi răspunse destul de cuviincios:</p>
                  <p rend="justify">—  Măria-ta poţi să-mi ridici viaţa, fiindcă îmi eşti stăpân, dar eu pe Lupu nu-l dau nimănui, de-ar fi şi bunul Dumnezeu din ceruri, căci…</p>
                  <p rend="justify">—  Cum? Te împotriveşti alteţei-sale, ticălosule? se zborşi contele Orban, care părea că-l duşmăneşte nespus.</p>
                  <p rend="justify">Un rânjet fioros al lupului îl făcu pe conte să se mai domolească, şi fără îndoială că i-ar fi sărit în gât dacă s-ar mai fi apropiat un pas.</p>
                  <p rend="justify">—  Nici gând, Înălţimea-ta! răspunse liniştit Bălgrădean. Cum n-am să pot să-l dau de bunăvoia mea, şi de-o fi să pier, apoi el are să apuce singur calea codrului din care l-am smuls.</p>
                  <p rend="justify">—  Aşadar l-ai prins cu vreo capcană? iscodi şi Felvinczi.</p>
                  <p rend="justify">—  Ba nu! L-am găsit bâjbâind pe ţâţa rece a mumă-sii, care fusese săgetată de careva. Se vede că şi fraţii lui vor fi fost ucişi tot atunci şi numai acesta a fost mai norocos, să dau eu peste el, căci trebuie că se rătăcise de ai lui. Aşa i-a fost ursita! Sărăcuţul de el va fi scâncit o vreme până a dat de trupul mumei lui, fiindcă nici ochi nu făcuse încă, aşa era de mic, dar când a găsit-o, izvorul laptelui secase. Mi-a fost milă şi l-am luat cu mine. Eu l-am crescut şi i-am fost şi mamă şi tată, şi pentru asta ţinem unul la altul mai mult ca fraţii.</p>
                  <p rend="justify">—  Asta însă nu te îndreptăţeşte să mergi la vânătoare cu el! se năpusti Orban. Trebuie să dai socoteală!</p>
                  <p rend="justify">Bălgrădean nu-l luă în seamă pe conte, ci, uitându-se în ochii prinţului, dădu din umeri a neputinţă şi mărturisi pe şleau:</p>
                  <p rend="justify">—  Apăi, de ce să mint, măria-ta? Se mai întâmplă şi aşa ceva. Dar nu că l-aş îndemna eu, doamne fereşte, ci simţul lui de sălbăticiune îl face să se repeadă şi uneori îşi pune viaţa în primejdie. Cum a fost şi cu mistreţul ăsta.</p>
                  <p rend="justify">—  Dar noi te-am auzit povăţuindu-l, pe limba voastră spurcată! nu se lăsă Orban. Să nu crezi că n-am priceput!</p>
                  <p rend="justify">—  Ce era să fac şi eu? răspunse tânărul uitându-se când la unul, când la altul. Doar vă spusei cât de mult îl îndrăgesc…</p>
                  <p rend="justify">Principele îi asculta în tăcere şi îşi dădu seama că cei doi curteni nu vor izbuti să-l sperie pe olah, care ar fi fost în stare să-şi ucidă el însuşi lupul, decât să-l lase pe alte mâini. Chibzui că prin blândeţe ar fi avut mai mult de câştigat.</p>
                  <p rend="justify">—  Ascultă, Ioane! îi rosti el numele pe româneşte, anume să-l încânte. Lup, ori câine, ce-o fi, mie îmi place şi am hotărât să fie al meu…</p>
                  <p rend="justify">—  Dar, măria-ta…  ridică glasul Bălgrădean şi cuprinse grumazul lupului cu o mână.</p>
                  <p rend="justify">— Stai, că n-am isprăvit! Vă iau pe amândoi!</p>
                  <p rend="justify">—  Păi aşa şi suntem, prea-luminate stăpân.</p>
                  <p rend="justify">— Ce vrei să spui?!</p>
                  <p rend="justify">—  Sunt iobagul alteţei-voastre.</p>
                  <p rend="justify">—  Cu atât mai bine! Ai să vii la castel şi tu şi el! arătă spre lup cu degetul.</p>
                  <p rend="justify">—  Nu-s bun de slugă…  vru să se împotrivească Bălgrădean, dar grofii se mâniară foarte văzând cutezanţa olahului şi mai să se repeadă asupra lui şi să-l pălească.</p>
                  <p rend="justify">Din nou, Rakoczy fu cel care-i împiedică şi urmă netulburat:</p>
                  <p rend="justify">—  Te slobod din iobăgie şi împreună cu „fratele” tău veţi fi în slujba mea. Ce zici?</p>
                  <p rend="justify">Contele Felvinczi se aplecă la urechea prinţului şi mormăi răutăcios:</p>
                  <p rend="justify">—  Se pare că alteţa-voastră serenisimă are de gând să scoată pe toţi olanii de la datoriile ce le au faţă de nobili. Acesta ar fi al doilea, în mai puţin de o săptămână.</p>
                  <p rend="justify">—  Ba al treilea, dragă Vince! răspunse Rakoczy zâmbind şăgalnic. Ţine seama şi de Lupu, care nu pricepe decât limba lor.</p>
                  <p rend="justify">Se întoarse apoi către Bălgrădean:</p>
                  <p rend="justify">— Ei, te-ai hotărât, flăcăule?</p>
                  <p rend="justify">Acesta însă rămase pe gânduri, căci bănuia să fie vreo capcană anume ca să-i ia lupul.</p>
                  <p rend="justify">—  Iacă, până una-alta, am să-ţi dau o dovadă de bunăvoinţă lăsându-vă vouă mistreţul, să-l faceţi pe din două. Mai pe urmă să veniţi la mine, când îi pofti, că eu nu te silesc, dar n-are să-ţi pară rău.</p>
                  <p rend="justify">Curtenilor nu le venea să-şi creadă urechilor, fiindcă niciodată prinţul nu se arătase atât de blând şi nu se îndoiră că era vorba de vreo amăgire.</p>
                  <p rend="justify">La rândul său, şi Bălgrădean a rămas uimit, cu ochii după ceata vânătorilor care se îndepărtau de el fără a-i face nici un rău, ba încă i se mai făgăduise şi scăparea de iobăgie.</p>
                  <p rend="justify">—  Ce zici tu, Lupule, de asta? se lăsă el în genunchi şi cuprinse cu amândouă mâinile grumazul puternic al fiarei. Să-l credem oare?</p>
                  <p rend="justify">Apucă iarăşi jungherul şi începu a despica burta mistreţului, aşa cum făceau gospodarii atunci când tăiau porcii. Cei care aveau! Alese apoi carnea pe care putea s-o ducă, lăsându-l şi pe lup să se ghiftuiască în voie, în vreme ce el meşteri o coşarcă din nuiele de alun. Se gândise că partea ce prisosea ar fi putut s-o ascundă, printre frunze, în vreun copac şi să se întoarcă după ea. Satul nu era prea departe şi, cum ştia o scurtătură, până s-ar fi înnoptat ar fi izbutit să care toată carnea, şi tare-i mai prindea bine. Întotdeauna purta asupra lui un săculeţ cu sare, pentru că în drumurile lor adesea întâlneau câte un vânat, iar Lupu nu cunoştea opreliştile domneşti. Şi de astă-dată sără bine hălcile rămase, ca să nu se pună musca, şi le piti în copac.</p>
                  <p rend="justify">Vreme de vreo patru ceasuri lipsiră, până la întoarcere, dar nu mai dădură peste nimic, măcar că însemnase locul. Hoţul n-a fost vreo jivină din pădure, ci mai curând un om, singurul care putea lua totul din copac şi să nu lase vreo urmă. Îi păru rău numai de osteneala întoarcerii, aşa că dădu din umeri şi o porniră spre casă, lupul călcându-i pe urme, ca un căţelandru ascultător.</p>
                  <p rend="justify">Se înserase de-a binelea când, în apropiere de sat, Bălgrădean se pomeni înconjurat de o ceată de necunoscuţi, cu pistoalele întinse.</p>
                  <p rend="justify">—  Dacă nu te supui, avem poruncă să-ţi ucidem lupul! Dă-te prins şi stăpâneşte-ţi fiara. Altminteri o păţiţi amândoi!</p>
                  <p rend="justify">Tânărul nu se îndoi că erau oamenii prinţului, fiindcă numai ei ştiau că avea un lup, şi nu câine. Şi mai ştiau ticăloşii că pentru a scăpa viaţa animalului ar fi fost în stare să se lase legat, fără împotrivire.</p>
                  <p rend="justify">—  Ce vreţi de la mine? întrebă el totuşi.</p>
                  <p rend="justify">— Să ne urmezi!</p>
                  <p rend="justify">— Unde?</p>
                  <p rend="justify">— Ai să vezi!</p>
                  <p rend="justify">—  Şi lupul?</p>
                  <p rend="justify">—  Cheamă-l după tine şi vezi să nu faci vreo prostie, că suntem cu ochii pe el.</p>
                  <p rend="justify">Neştiind ce se petrece, Lupu mârâia surd, aşa cum avea obiceiul când ceva nu-i era pe plac şi adulmeca oarecare primejdie care-i pândea pe unul din ei. Se uită la stăpân şi văzându-l netemător i se lipi de picior.</p>
                  <p rend="justify">— Hai să mergem, Lupule! N-are să se întâmple nimic!</p>
                  <p rend="justify">O  apucară la pas către Bălgrad, şi tânărul se lămuri astfel că se lăsase prostit de vorbele cele frumoase ale prinţului. El poate că ar mai fi putut să scape cumva, căci cunoştea toate potecile pădurii, dar îi era teamă să nu tragă cu pistoalele asupra lupului.</p>
                  <p rend="justify">Ajunşi în oraş, om şi animal fură duşi la o casă destul de arătoasă din preajma cetăţii, şi zăvoriţi laolaltă într-o odaie. Abia atunci îi dădu tânărului prin cap că făcuse o mare prostie lăsându-se adus aşa de lesne. Dacă i-ar fi poruncit lupului să fugă, acesta ar fi scăpat, căci nimeni n-ar fi descărcat plumbii după el, câtă vreme prinţul îl dorea atât de aprig. Se aşeză la podea şi, apucând capul animalului, începu a-i vorbi la ureche, asemenea unei făpturi omeneşti. Noroc că nu i-a văzut nimeni, căci ar fi putut jura că era un vrăjitor, şi astfel soarta i-ar fi fost pecetluită. De fapt îşi spunea lui însuşi că atunci când se va ivi cel dintâi paznic avea să-l pocnească în cap, iar urmă, pe-aci ţi-e drumul! Aşteptă încordat lângă uşă până ce, după o bună bucată de vreme, se ivi un om cu o cană de apă, îl lovi cu putere şi se repezi înainte, urmat de lup. Dar nu apucară să iasă bine din casă, că se şi auziră împuşcături, iar cineva din întuneric îl trăsni drept în creştet, încât se prăvăli ca o zdreanţă, pierzându-şi simţirea.</p>
                  <p rend="justify">Bălgrădean nu putu să-şi dea seama câtă vreme zăcuse. Fereastra era larg deschisă şi de afară pătrundea un freamăt înviorător de pădure, o dată cu ciripitul nenumăratelor păsărele care umplea văzduhul din preajmă. Undeva, în depărtare, se auzea zumzetul oraşului şi bănui că fusese adus acolo în timpul nopţii, dar nu mai era cu Lupu. Trase cu tărie aerul în piept şi simţi că i se limpezeşte şi privirea, părăsindu-l şi greutatea ce-i apăsa creierul. Îşi mişcă mâinile, mai mult ca să-şi dea seama dacă fusese legat, şi se bucură când se putu da jos din pat, fără nici o oprelişte. Mai mult chiar, nici uşa nu era zăvorită şi astfel ieşi din încăpere, luând-o la întâmplare. Coborî treptele şi dădu să intre într-o odaie, unde se pomeni cu…  însuşi contele Orban, care, de cum îl văzu, începu a-i zâmbi mieros.</p>
                  <p rend="justify">—  Ţi-ai venit în fire, prietene? întrebă el. Poate că ţi s-o fi făcut foame, ia hai să gustăm ceva!</p>
                  <p rend="justify">Şi, fără să mai aştepte răspunsul lui Bălgrădean, îl trase în altă încăpere. Acolo era întinsă o masă cu tot felul de bunătăţi, care îl uluiră pe tânăr, mai cu seamă că nu se făcea din partea lui, iobag, să stea la masă cu un nobil. Ceva era ciudat, dar nu-şi dădea seama ce.</p>
                  <p rend="justify">—  Drept să-ţi spun, eu am cam flămânzit, zise contele şi înşfăcă o pulpă de pui, ronţăind-o cu poftă. Nu te ruşina! Ia şi tu!</p>
                  <p rend="justify">Cu toată sfiala, până la urmă chiorăiala maţelor îi dădu ghes şi olahul începu şi el a înfuleca pe săturate. În răstimp, gazda îi vorbi cu gura plină:</p>
                  <p rend="justify">—  Să nu ţi se pară lucru de mirare că m-am purtat cam urât faţă de tine atunci, în pădure, dar ai să înţelegi mai pe urmă. Am mulţi duşmani, care mă pârăsc întruna că aş ţine cu voi, olahii, şi trebuia să vadă prinţul că nu-i adevărat. Dar numai aşa, pe faţă, fiindcă eu am gânduri mari cu voi. Apoi m-am mirat când te-am găsit bătut şi aruncat în uliţă…  dar unde ţi-e lupul?</p>
                  <p rend="justify">—  Asta aş fi vrut s-o aflu şi eu de la domnia-ta, răspunse Bălgrădean. După ce am fost prins…</p>
                  <p rend="justify">— De cine?</p>
                  <p rend="justify">—  Bănuiesc să fi fost porunca prinţului, ca să-mi ieie pe Lupu, că altminteri cum?!</p>
                  <p rend="justify">—  I-auzi! Va să zică te poftea cu vorbă bună, iar pe la dos te-a bătut şi cât pe ce să te omoare, dacă nu dădeam peste tine.</p>
                  <p rend="justify">—  Mulţam frumos, domnule conte! răspunse tânărul, ştergându-şi cu dosul palmei unsoarea de pe buze.</p>
                  <p rend="justify">S-ar fi putut crede că mulţumise şi pentru una şi pentru alta, adică pentru mâncare şi pentru că l-a ridicat de pe uliţă.</p>
                  <p rend="justify">—  A făcut asta fiindcă ţinea foarte mult să aibă lupul! urmă contele.</p>
                  <p rend="justify">—  Păi, de vreme ce domnia-ta ştiai cine mi-a luat lupul, pentru ce m-ai întrebat unde-i?</p>
                  <p rend="justify">—  Ca să-mi dau seama dacă ai aflat adevărul. Nu uita că te-am găsit în preajma casei lui Felvinczi, cel mai bun prieten al prinţului nostru. Cu el împreună va fi pus totul la cale. Răzbună-te!</p>
                  <p rend="justify">— Eu?! Dar nu sunt decât un iobag, ce pot să fac?</p>
                  <p rend="justify">—  Mai întrebi? Nu uita că ai fost chemat în slujba lui şi că poţi să ajungi lângă el. Eşti voinic, iar moartea lupului tău…</p>
                  <p rend="justify">—  Cuuum?! Nu pot crede, că doar a ţinut aşa de mult să-l ia palat. Asta-i scorneală…</p>
                  <p rend="justify">—  N-am vrut să-ţi spun totul dintr-o dată, dar până la urmă trebuie să afli că fiara a vrut să scape şi careva a tras, curmându-i zilele.</p>
                  <p rend="justify">Tânărului i se învălmăşi mintea. Nu putea să-şi închipuie că bunul său Lupu ar fi mort.</p>
                  <p rend="justify">—  Te-am auzit ieri spunând că taică-tău a fost cândva în astea răposatului prinţ Bethlen, aşa-i?</p>
                  <p rend="justify">—  Da!…  răspunse olahul, nedumerit de schimbarea vorbei.</p>
                  <p rend="justify">—  Ehei, ce vremuri! Pentru asta m-am milostivit de tine şi te-am adus aici, ca să-ţi scap viaţa.</p>
                  <p rend="justify">—  Nu pricep, Înălţimea-ta! dădu din umeri Bălgrădean. Orban avu grijă să-i umple iar ulcica, iar flăcăul, cu toate că nu era băutor de felul său, o dădu peste cap.</p>
                  <p rend="justify">—  Dragul meu! Voi, olahii, n-aveţi mândrie, dovadă că de o veşnicie sunteţi mereu smeriţi, chiar dacă cineva vă face vreun rău. N-aţi cutezat să vă ridicaţi împotriva prigonitorului, ci v-aţi plecat supus în faţa lui. Dacă ai fi avut sânge unguresc în vine, ţi-aş fi spus-o pe şleau: ţara întreagă nu mai rabdă asuprirea veneticului de Rakoczy!</p>
                  <p rend="justify">Bălgrădean săltă capul, privindu-l drept în ochi. Groful, care se arătase atât de făţarnic faţă de prinţ, îi cerea acum să facă moarte de om. Ar fi făcut-o, dacă într-adevăr Lupu fusese ucis din porunca ori din cauza lui, dar aşa…?</p>
                  <p rend="justify">—  N-ai să mai fii iobag numai atunci când stăpânirea ţării va fi din nou în neamul Bethlenilor, şi tu ştii că fratele răposatului vine cu putere turcească împotriva scârnăviei de Rakoczy?</p>
                  <p rend="justify">—  Atunci, la ce să ne grăbim? Are să-l alunge, şi nu mai trebuie să vărsăm noi sânge omenesc.</p>
                  <p rend="justify">— Dar de credinciosul tău, Lupu, ai uitat?</p>
                  <p rend="justify">—  Am să mă socotesc eu cu cei care l-au ucis, fii fără grijă domnia-ta. N-avem noi, olahii, sângele chiar atât de subţire, numai că obişnuim a chibzui îndelung înainte de a-l vărsa pe al altuia.</p>
                  <p rend="justify">—  Aşa să faci! se bucură Orban. Eu am să-ţi dau pistoalele…</p>
                  <p rend="justify">— Mi-e îndestul jungherul. Ce să fac eu cu minunile alea?</p>
                  <p rend="justify">—  Foarte bine! Te vei apropia de nemernic şi, când o fi cu spatele, i-l înfigi până-n prăsele!</p>
                  <p rend="justify">—  De ce „cu spatele”? În plin piept, Înălţimea-ta! Să mă bucur şi eu când i s-o înceţoşa privirea. Dacă o fi să fie!</p>
                  <p rend="justify">Groful nu se lăsă până nu-l aţâţă de-a binelea împotriva lui Rakoczy, ponegrindu-l în fel şi chip. Apoi îl lăsă în pace şi nici nu se mai arătă în preajma lui, lăsându-l numai cu slugile.</p>
                  <p rend="justify">După o vreme tânărul îşi petrecu mâinile prin plete şi, cam năucit de băutură, dar mai ales de atâtea poveţe, se ridică anevoie. Paşii îl purtară în neştire şi se trezi pe malul Mureşului, care-l îmbia să se arunce în apa lui lină, ca în copilărie. Se dezbrăcă şi îmbrăţişarea răcoroasă a bătrânului râu îl dezmetici de tot. Mai la vale, către Vinţ, nişte muieri spălau rufe, iar pe partea cealaltă, unde apa era mai mică, copiii se zbenguiau fericiţi. Petrecu acolo mai bine de un ceas, apoi, când soarele era în crucea amiezii, se îmbrăcă şi o porni către cetate. Un dor nespus îl apucă de Lupu şi sângele i se urcă la cap, gândindu-se că vicleanul principe îl amăgise, dar încă nu era el prea bine împăcat cu cele aflate. Se hotărî să se înfăţişeze măriei-sale, să vadă ce are să zică când l-o vedea, că doar fusese chemat să-i intre în slujbă.</p>
                  <p rend="justify">N-a fost prea lesne de pătruns, dar nici prea multă piedică nu i s-a pus ca să dea ochii cu prinţul, care păru tare bucuros că-l vede.</p>
                  <p rend="justify">—  Până la urmă tot ai venit, Ioane! zâmbi el dându-i mâna spre sărutare, semn că nu-l mai ţinea de iobag. Rău îmi pare numai după bietul lup, care nu ştiu dacă are să mai scape cu zile, măcar că s-a făcut tot ce s-a putut.</p>
                  <p rend="justify">—  Trăieşte? sări Bălgrădean cu o licărire de speranţă.</p>
                  <p rend="justify">—  Deocamdată, dar nu ştiu pentru câtă vreme. Prea a fost ciuruit. Dacă nu era tânărul acela nou-venit ca să-şi dea seama despre cine era vorba, mai că l-ar fi lăsat în uliţă, că abia mai sufla şi toţi îl luau drept câine.</p>
                  <p rend="justify">Tânărul nu mai înţelegea nimic. Singurul lucru pe care-l pricepu fu acela că animalul încă mai trăia şi ceru îngăduinţa să-l vadă pe dată.</p>
                  <p rend="justify">—  De bună-seamă! Văzându-te, poate că se mai înzdrăveneşte. Are să te ducă Axinte la el, îi arătă el pe celălalt olah, care abia intrase în slujbă. Este acolo şi doftorul meu, dar nu prea mai are ce-i face.</p>
                  <p rend="justify">Ieşiră amândoi, şi pe drum Axinte îi povesti, în puţine cuvinte, cele petrecute.</p>
                  <p rend="justify">—  Tare s-a mai mâniat măria-sa când a văzut ce păţise lupul şi pe loc a poruncit să-i caute pe făptaşi, dar până acuma nu le-a dat de urmă. Ţine tare mult la el!</p>
                  <p rend="justify">—  Atunci înseamnă că nu slujitorii lui l-au împuşcat…</p>
                  <p rend="justify">—  Cine poate şti? Se va fi speriat vreun târgoveţ mai priceput în ale vânatului şi a tras. Eu aşa socot.</p>
                  <p rend="justify">—  Măi frate…  cum ai zis că te cheamă?</p>
                  <p rend="justify">— Axinte.</p>
                  <p rend="justify">—  Dragă Axinte, eu ştiu mai multe, dar nu le pot spune decât măriei-sale, şi numai după ce voi vedea ce s-a întâmplat cu Lupu.</p>
                  <p rend="justify">—  Iacă, am şi ajuns. În odaia asta-i!</p>
                  <p rend="justify">Deschiseră cu grijă uşa, de parcă s-ar fi temut să nu trezească pe cineva din somn, dar când îşi văzu credinciosul animal pe o laviţă, Bălgrădean nu se mai putu ţine, ci îi cuprinse grumazul cu amândouă mâinile şi se aplecă asupra lui, cu lacrimi în ochi.</p>
                  <p rend="justify">—  Ce-ai păţit, copilule? îl mângâie el drăgăstos, de parcă ar fi vorbit cu un om. Eu sunt, Lupule! Am venit să te duc acasă.</p>
                  <p rend="justify">Auzindu-i glasul, animalul îşi deschise ochii împăienjeniţi şi dădu uşor din coadă, parcă în semn de „bun-venit”, apoi deschise botul şi încercă să lingă mâna ce-l îmbrăţişa. Aşa încremeni.</p>
                  <p rend="justify">Abia izbutiră să-l despartă pe tânărul olah de leşul cald al lupului său. În cele din urmă îl luă în braţe şi ieşi cu el în pădurea dinspre Pâclişa, unde îl găsise odinioară şi unde avea de gând să-l îngroape. Axinte vru să-l însoţească, dar el nu îngădui pe nimeni, purtându-şi singur prietenul, ca pe un copil.</p>
                  <p rend="justify">A  doua zi, Ion Bălgrădean se înfăţişă din nou la palat şi ceru să-l vadă pe alteţa-sa. Numai că de astă-dată nu mai găsi aceeaşi îngăduinţă şi străjerii îl alungară cât colo.</p>
                  <p rend="justify">—  Nu cumva îi fi vreun baron, care are întâlnire cu alteţa-sa? îl luă în râs un oştean. Mergi în treabă-ţi!</p>
                  <p rend="justify">—  Dar m-a chemat aici, în slujbă…  vru el să spună, însă nu-l lăsară.</p>
                  <p rend="justify">—  Nu, zău? Şi te pomeneşti că te face şi căpitan!</p>
                  <p rend="justify">—  Un ţărănoi iobag…</p>
                  <p rend="justify">—  Pe deasupra şi olah!</p>
                  <p rend="justify">Poate că ar fi stat el mult şi bine, fiindcă în nici un chip oştenii nu se îndurau să-l lase să intre, dar tocmai atunci sosi contele Felvinczi. Bălgrădean ştia de la Orban că acesta era credincios prinţului, aşa că se îndreptă spre el, de cum îl văzu că descăleca. Văzându-l, contele se încruntă şi duse mâna la mânerul spadei.</p>
                  <p rend="justify">—  Ce pofteşti? Cum de ţi se îngăduie să umbli înarmat? privi el către hangerul de la brâul olahului.</p>
                  <p rend="justify">—  Înălţimea-ta, eu sunt cel cu lupul…</p>
                  <p rend="justify">—  Te ştiu! Din pricina asta s-au tras toate necazurile. Piei din cale, ori pun să te bată cu vergile!</p>
                  <p rend="justify">Văzând că nu mai are altă cale, flăcăul îi spuse răspicat:</p>
                  <p rend="justify">—  Domnule conte, aş vrea să spun că am căpătat povaţă să-l ucid pe măria-sa…</p>
                  <p rend="justify">—  Ceee? se holbă acesta. Tu îţi dai seama ce spui? Eşti beat, ori nebun?! Puneţi mâna pe el! porunci oştenilor din preajmă.</p>
                  <p rend="justify">—  Mă dau prins de bunăvoie, că doar pentru asta am venit! răspunse cu dârzenie pâclişanul.</p>
                  <p rend="justify">—  Aşadar tu ai fost cel de azi-noapte? îl fulgeră Felvinczi cu privirea. Ai să spui tot, că de nu…</p>
                  <p rend="justify">—  Dar să fie de faţă şi alteţa-sa!</p>
                  <p rend="justify">—  Vedem noi! bodogăni contele, poruncind apoi să fie dus în sala de arme şi supravegheat.</p>
                  <p rend="justify">Abia acolo află, de la paznicii lui, că în timpul nopţii cineva se apropiase de fereastra unde dormea prinţul şi descărcase două pistoale asupra lui, numai că, fiind cam departe, ori apărat de cel de sus, s-a ales numai cu câteva răni uşoare.</p>
                  <p rend="justify">—  A fost aceeaşi mână care mi-a ucis mie lupul! spuse cu hotărâre Bălgrădean, dar oştenii nu ştiau nimic din cele ce se întâmplase, aşa că dădură din umeri cu nepăsare.</p>
                  <p rend="justify">Deodată pătrunse în încăpere însuşi alteţa-sa, urmat de vreo şase curteni înarmaţi.</p>
                  <p rend="justify">—  Tocmai tu, câine? se răsti el. Lup te-am crezut, şi lup eşti! Fiară! Eu te-am iertat şi tu tragi cu pistoalele asupra mea? Nemernicule!</p>
                  <p rend="justify">—  Măria-ta, eu nici nu ştiu să umblu cu ele! bolborosi olahul.</p>
                  <p rend="justify">—  Chiar tu ai spus că ai venit să-l omori! îl repezi contele Felvinczi. Acuma vrei să minţi?</p>
                  <p rend="justify">—  Nu mint, luminăţia-ta, numai că eu n-am vrut să umblu cu pocnitorile acelea. Am zis întotdeauna că-i mai bun jungherul.</p>
                  <p rend="justify">—  Aha! Va să zică recunoşti? se băgă un altul. Rakoczy păru că se mai domolise după mânia dintâi, dar mai seamă era descumpănit de mărturisirea tânărului. Olahul nu tăgăduia că vrusese să-l omoare, dar se lepăda de armele de foc şi era de crezut, aşa că altcineva încercase să-l răpună peste noapte. Dar cine?</p>
                  <p rend="justify">— Spui totul de bunăvoie, ori trebuie să ne ducem la călău? întrebă el cu voce tăioasă.</p>
                  <p rend="justify">Ion Bălgrădean avea o minte ascuţită, însă nu ştia să se ascundă după vorbe şi mai ales firea lui cinstită îl făcu să înţeleagă că ar fi făcut o mare prostie dacă s-ar fi lăsat ademenit de Orban, aşa că mărturisi tot ce i se întâmplase şi nu tăgădui că uneori se şi gândea să-l răzbune pe lup, dar n-ar fi cutezat nicicând să ridice mâna asupra stăpânului ţării.</p>
                  <p rend="justify">Cei de faţă îl ascultară cu băgare de seamă, iar în cele din urmă Rakoczy le zise:</p>
                  <p rend="justify">—  Anume l-a ucis pe bietul lup nevinovat, ca să-l aţâţe pe stăpânul lui împotriva mea. Drept să spun însă, nu m-am aşteptat ca tocmai Orban să-mi fie vrăjmaş.</p>
                  <p rend="justify">— Poate că minte olahul, serenisime! încercă Felvinczi.</p>
                  <p rend="justify">—  Nu, Vince! Am încredere în neamul acesta oropsit al olahilor, care spun adevărul chiar dacă din pricina lui îşi pun capul în primejdie. Şi acesta, de aici, cu atât mai mult, căci are în el sânge de lup, nu mă îndoiesc.</p>
                  <p rend="justify">—  Ca strămoşii lor hrăniţi de lupoaică, vru să se arate mai ştiutor un curtean, dar ceilalţi nu-l băgară în seamă.</p>
                  <p rend="justify">Principele făcu semn ca flăcăul să fie dezlegat şi deocamdată să-l ţină pe lângă oştenii din pază, până va fi prins Orban, în căutarea căruia trimisese de îndată o roată de cătane. Curând însă avea să afle că „domnul baron Orban nu se mai întorsese acasă de când fusese cu alteţa-sa la vânătoare, pe valea Mureşului”. LICOAREA DE DRAGOSTE O DATA CU SCURGEREA ANILOR, parcă s-a mai risipit teama de vrăjmaşi şi bătrânii Lambrakis prinseră chiar a se lăuda cu nepotul al cărui tată fusese cândva în mare cinste la Bâb us-Saâdet, adică la Sublima Poartă, cum i se mai spunea pe greceşte. Băiatul crescuse, devenind un flăcăiandru de toată frumuseţea, şi parcă uitase toate năzbâtiile pe care le făcuse în copilărie. Vorbea acuma turceşte şi elineşte ca un adevărat stambuliot, iar cu italiana se descurca binişor. Din păcate nu prea avea cu cine vorbi româneşte şi începea să cam uite, căci numai la mormântul lui moş Pârvu se mai folosea de această dulce limbă a copilăriei lui. Dar şi acolo mergea numai de ziua morţilor. Se apropia de 16 ani, însă arăta cu un tânăr de douăzeci, căci începuse a-i miji mustaţa. Se isprăvise de mult cu joaca zburdalnică şi viaţa se desfăşura altfel acum. Prietenele lui, Thamar, Cleopi şi celelalte, se făcuseră adevărate femeiuşti, ba unele se şi măritaseră, în vreme ce băieţii se apucaseră de muncă, spre a fi de sprijin părinţilor.</p>
                  <p rend="justify">Bătrânul dascăl Ahmed Lala îl lua adeseori pe la medresa de la Aya Sofia, unde îi uimea pe cărturarii de acolo cu marea lui ştiinţă în tainele coranului. „Cândva, spunea Lala, acest bey-oglu are să ajungă stăpân în ţara părintelui său şi dacă va avea minte îşi va îndrepta supuşii către adevărata lumină a lui Alah”. În acest fel răspundea şi celor care-l întrebau pentru ce se muncea cu acest pui de ghiaur. Dar gândurile lui Mihnea erau cu totul altele şi Ahmed Lala s-ar fi îngrozit dacă i le-ar fi ştiut. De altfel ar fi putut trage cu urechea la poveştile învăţăcelului său, care atunci când se întâlnea cu prietenii lui de altădată, în vreo zi de sărbătoare, le împuia capul cu isprăvile vitejeşti ale „măriei-sale Mihai”. Erau acelea aflate de la moş Pârvu, dar la care adăugase el şi altele, ba de la o vreme şi faptele sultanilor se împleteau pe seama viteazului domnitor român.</p>
                  <p rend="justify">„Eheei, oftase odată Spiro cu amărăciune. Dacă ar fi trăit măria-sa Mihai şi pe vremea lui Mehmet cel blestemat, ticălosul nu ne-ar mai fi supus nicicând”!</p>
                  <p rend="justify">„Cum de nu i-a alungat mai pe urmă”? se nedumerise şi Nikos.</p>
                  <p rend="justify">„Păi nu ai auzit că i-a snopit în bătaie la Călugăreni şi la Giurgiu? lămurea Kiriakos.</p>
                  <p rend="justify">Aşa îşi petreceau ei acasă la Iane Surdul, care trecuse în veşnicie fără să mai apuce să-l vadă pe Haralambos, plecat prin lume cu negustoria. Astfel rămăsese numai Thamar, care nu vrusese nici în ruptul capului să-şi lase casa părintească şi să se mute la familia Lambrakis, spre a i se purta de grijă. Este adevărat că frate-său lăsase nişte bani la un cămătar, ca să-i dea fetei oricând ar fi avut trebuinţă, dar tot singură se chema că rămăsese. Tocmai atunci îi dădea târcoale şi un străin, al cărui neam cu greu l-ai fi putut ghici, în orice chip nu era vorba de gânduri necurate, fiind şi cu vreo zece ani mai în vârstă decât ea. Mihnea aflase despre el şi nu o dată încercase să-l întâlnească spre a-l întreba ce urmăreşte, dar acesta părea a i se feri din cale. Nu-şi dădea seama că Thamar începuse să ţină la „frăţiorul Franţ” mai altcum decât înainte, şi tocmai asta era taina ei cu ciudatul musafir! Acesta se lăuda către fată că în drumurile lui prin ţara căzăcească, pe care o cunoştea foarte bine, găsise nişte licori de dragoste, care ar fi făcut minuni. Ar fi fost îndeajuns câteva picături în băutura celui ales, şi s-ar fi topit de dorul celeia care-l alesese. Thamar se codea, fiindcă îşi dădea seama că Mihnea era de neam ales şi niciodată n-avea a se însoţi cu ea, dar Cleopi o sfătuia mereu să nu se lase, aşa că într-una din zile primi sticluţa vrăjită, fără să fi dat un ban pe ea. Nu-i vorbă că, fiind săracă, peţitorii nu se prea înghesuiau la uşa ei, dar nici de la cine s-o ceară nu aveau, dacă s-ar fi găsit vreunul.</p>
                  <p rend="justify">Cam astea erau faptele ce se petreceau în acea parte a oraşului unde vieţuia vlăstarul domnesc, sub oblăduirea luminatului padişah Murad-khan, cel de-al patrulea, vestit pentru întâmplările din vremea lui şi despre care se vorbea în fiecare colţ al Stambulului.</p>
                  <p rend="justify">Se povestea, de pildă, după pojarul cel de pomină din toamna celui de al 1043-lea an al hegirei, adică 1633, după cum socoteau creştinii, că sultanul poruncise închiderea tuturor meyhanelelor şi la numai doi ani după aceea a hotărât şi dărî-marea lor, într-atât era de înverşunată ura sa împotriva beţivanilor. Ba cică mai umbla şi noaptea pe uliţi şi dacă dădea peste vreunul beat cu mâna lui îl strângea de gât, dovedindu-se un bun păstrător al învăţăturilor sfântului coran. Gurile rele ziceau însă că, pe ascuns, marele sultan trăgea nişte chiolhanuri de pomină, în casa lui Silahdar Mustafa-paşa, împreună cu Emirguneoglu, Yar Ali-han şi alţi cheflii, printre care nu lipsea nici signor Bianchi, din slujba dogelui şi prieten bun cu ser Giovanni Capello, prietenul familiei Cigalla din Messina. Aşa stând lucrurile, oamenii de rând se vedeau şi ei siliţi să se furişeze când vroiau să bea, şi numai ghinionul mai făcea câteodată ca să-i dibăcească temutul sultan. Chir Nikefor Lucaris, dascălul de elineşte, îndrăgea şi el licoarea lui Bachus, şi când i se urca la cap chema toate fulgerele împotriva nelegiuitului păgân, silindu-l pe paşnicul Lambrakis să nu-i mai îngăduie a ieşi noaptea pe uliţă, neştiind ce s-ar fi putut întâmpla cu zurbagiul, aşa că atunci îl culca într-un iatac anume ţinut pentru el. A doua zi se „dregea” dând pe gât o oală mare cu zeamă de varză murată, şi astfel se potolea o vreme.</p>
                  <p rend="justify">Ascultând blestemele şi toate „dezvăluirile” lui chir Nikefor, Mihnea ar fi fost în stare să tragă spada şi să-i stea în ajutor, uitând chiar şi sfaturile ce i le dăduse grecul, ca întotdeauna să fie şiret precum vulpea şi înţelept ca bufniţa. Într-una din zile, neavând alt tovarăş prin preajmă, se duse de unul singur să se vânture şi prin părţile de miazăzi ale oraşului, pe care nu le prea cunoştea. Cu greu îşi putea desprinde privirile de pe minunatul zid de altădată, rămas întreg până atunci, şi îşi suci gâtul către falnicele turnuri ale temniţei Edi Kule, nu fără a se gândi cu strângere de inimă la cei ce zăceau acolo. Hoinări apoi pe malul mării Marmara, pe lângă farul Zaharidias şi Eski-sarai, trezindu-se în preajma Aya Sofiei. De acolo a pornit-o spre casă pe Divan-ioli, care era cea mai largă uliţă şi de unde s-ar fi descurcat mai uşor până la el. Arnăutul ce păzea poarta îi spuse că mătuşa Evdokia îl aştepta să treacă neîntârziat pe la ea şi că de multă vreme îl tot căutase, aşa că urcă de-a dreptul în odaia mătuşii.</p>
                  <p rend="justify">—  Psihi mu, ce bine că ai venit, fiindcă azi avem un oaspete de seamă şi ar fi bine să te porţi în aşa fel încât să-i fii pe plac, căci are multă putere la sărai. Anume am ţinut să treci mai întâi pe la mine, ca să-ţi spun ca nu cumva să scapi vreo vorbă din cele trăsnite ale lui chir Nikefor. Acuma-i cu unchiu-tău, în divan-cane, şi ai să te duci şi tu la ei.</p>
                  <p rend="justify">— Dar cine-i?</p>
                  <p rend="justify">—  Un paşă.</p>
                  <p rend="justify">—  Chiar paşă…  paşă?!</p>
                  <p rend="justify">— Întocmai!</p>
                  <p rend="justify">Mihnea nu se simţi câtuşi de puţin tulburat de veste, ba chiar se bucură că avea să dea faţă cu un dregător în carne şi oase. Pătrunse în camera de musafiri şi făcu plecăciunea cuvenită, după cum îl învăţase Ahmed Lala, cu mâna la inimă, la buze şi la frunte, ca un adevărat musulman.</p>
                  <p rend="justify">—  Aleicum! răspunse străinul, care nu era altul decât vestitul Kenaan-paşa, fostul valiu de la Buda. Ia te uită ce frumuseţe de flăcău! adăugă el încântat. Credeam că nepotul domniei-tale e vreun copilandru, dar m-am înşelat, este un bărbat în toată firea.</p>
                  <p rend="justify">Mătuşa Evdokia n-avea voie să stea la taclale cu bărbaţii, dar nu se lăsă să nu tragă cu urechea printr-o gaură ascunsă în perete, aşa cum făcea întotdeauna când veneau turci pe la ei. Cuvintele paşei nu-i făcură prea mare plăcere, fiindcă prin oraş se spunea că paşei i-ar fi fost pe plac mai mult băieţii decât cadânele haremului său, dar parcă te poţi lua după gura lumii? Mai trase o vreme cu urechea, după care dădu pe la bucătărie, unde supraveghea să fie aduse pe masă tot felul de bucate, dar să nu lipsească şi acea băutură făcută din cedru, fructe şi apă de mosc, pe care musulmanii o numeau şoşab şi o îndrăgeau nespus.</p>
                  <p rend="justify">—  Am auzit, tinere, că i-ai încântat pe cărturarii noştri prin învăţătura ta, zise Kenaan-paşa, sorbindu-l din ochi. Până şi Kucuk Kadizade Mehmet-efendi, va’iz-ul – adică predicatorul, cum îi ziceţi voi – de la Aya Sofia îţi prezice un viitor strălucit. Nu se putea să nu trec pe la bunul meu prieten Lambrakis şi să nu te văd, mai cu seamă că vrei să îmbrăţişezi credinţa noastră.</p>
                  <p rend="justify">Gazda fu cât pe ce să rămână cu îmbucătura în gât şi Mihnea îi trase doi pumni zdraveni în ceafă, spre a-i potoli tusea. Nu încăpea îndoială că vorbele paşei fuseseră pricina, dar băiatul îl dojeni:</p>
                  <p rend="justify">—  Vezi, unchiule, ce păţeşti, când nu mesteci ca lumea? Mereu se întâmplă aşa! făcu el spre Kenaan-paşa, ca şi cum ar fi fost ceva obişnuit.</p>
                  <p rend="justify">Cum însă slujitorii intrară cu şoşabul, musafirul nu mai luă în seamă cele întâmplate şi înşfacă pe dată cupa plină, în-chinând după cuviinţă:</p>
                  <p rend="justify">— Afiyethler-ola!</p>
                  <p rend="justify">Sorbi încântat cu mâna pe piept, apoi îşi şterse mustăţile cu dosul palmei şi clipi şiret către tânăr:</p>
                  <p rend="justify">— Ce zici? Este adevărat ce se aude?</p>
                  <p rend="justify">Mihnea se prefăcu a sta pe gânduri, apoi rosti tărăgănat:</p>
                  <p rend="justify">—  La mintea ce o am, Înălţimea-ta, şi mai cu seamă la anii mei, învăţătura ulemalelor nu-i îndeajuns. Ca să merit această cinste ar fi nevoie şi de înţelepciunea vitejilor. Eu nu vreau să fiu un prefăcut închinător al Profetului Mahomed sal Allah u Aleih ve selen. În inima mea îl proslăvesc, dar judecata mea trebuie să priceapă şi măreţia urmaşilor lui Osman.</p>
                  <p rend="justify">Chir Lambrakis ştia că după ce spuneai numele profetului trebuiau adăugate toate acele cuvinte rostite de nepotu-său şi fu mândru că le ştia aşa de bine, dar şi un ghimpe îi străpunse inima, ca nu cumva Mihnea să se lepede de credinţa strămoşească.</p>
                  <p rend="justify">—  Îmi plăcu răspunsul tău, cuzum. Tu nu te supăra că-ţi spun „mieluşel”, căci ştiu că Mihnea te cheamă. Poftesc însă să mă însoţeşti la sărai, unde vei da peste acei mintoşi de care te plângi că duci lipsă. Să ştii că eu nu mă-nşel niciodată şi îţi prezic cu dragă inimă că, după ce vei îmbrăţişa credinţa noastră, nimic n-are să-ţi mai stea în cale, până la rangul de mare vizir.</p>
                  <p rend="justify">—  Eu, luminăţia-ta, m-aş mulţumi şi cu moştenirea părintelui meu, iar de m-ar face slăvitul padişah domn în vreo ţară românească, mare folos aş aduce împărăţiei, dar şi închinătorilor sfântului coran.</p>
                  <p rend="justify">Musafirul încuviinţă din cap cu mare încântare şi, mângâindu-şi barba, se întoarse către gazdă:</p>
                  <p rend="justify">—  Cu adevărat, prietene, ai un nepot isteţ. Se pare chiar că-i mai înţelept decât se spune şi, dacă-l laşi în seama mea, în câţiva ani ajunge bey acolo unde pofteşte.</p>
                  <p rend="justify">—  Cu multă plecăciune îţi mulţumesc, Înălţimea-ta! răspunse băiatul în locul unchiului, care rămase cu gura căscată.</p>
                  <p rend="justify">Noroc că tuşa Evdokia n-a auzit, căci ar fi fost în stare să dea buzna peste bărbaţi şi să se împotrivească prieteniei cu vicleanul şi desfrânatul paşă, dar aşa, chir Lambrakis nu făcu decât să dea din cap.</p>
                  <p rend="justify">Au mai povestit apoi de una, de alta, golind tot vasul cu şoşab, după care paşa îşi luă rămas-bun, nu fără a-l pofti pe Mihnea pe la el, ori de câte ori i-ar fi fost voia. Acesta mulţumi cu smerenie şi în sine hotărî să se ducă cât mai curând.</p>
                  <p rend="justify">A  doua zi trecu pe la Thamar, ca să-i ducă nişte bani, de care nu se îndoia că avea lipsă. Biata fată nu ştia ce să mai facă spre a-i fi pe plac şi când îl auzi că ar bea o cană de lapte rece pe dată îşi aminti de licoarea fermecată, socotind clipa cea mai nimerită. Îşi făcu de treabă încolo şi-ncoace, se codi şi fu cât pe ce să se lase păgubaşă, dar în cele din urmă se hotărî. Mihnea, însă, văzând-o că întârzie, se duse după ea şi o zări tocmai când picura ceva în cană. Pe dată i se strânse inima, căci nu se aştepta ca tocmai Thamar să-i vrea răul, totuşi se prefăcu a nu şti nimic şi puse mâna pe ulcică, fără a se grăbi s-o ducă la gură. Se uită în ochii ei, fata se roşi, însă din alte motive şi nu că ar fi fost vinovată, după cum credea Mihnea, care hotărî să se răzbune. Ceru cu voce duioasă ceva de mâncare, iar când fata ieşi din încăpere deşertă laptele sub masă, iar el se întinse pe un divan, de parcă ar fi murit, căci, de bună-seamă, asta urmărea Thamar. La început fata crezu că adormise, dar, după ce-l zgâlţâi şi văzu că nu se mai trezeşte, un geamăt cumplit îi sfâşie pieptul şi ieşi în uliţă strigând după ajutor. Spre uimirea lui Mihnea, se ivi chiar străinul care-i dăduse târcoale până atunci şi care o apucă de gură, ca să tacă. Aruncă o privire în treacăt şi, văzându-l pe Mihnea întins şi nemişcat, se întoarse către Thamar.</p>
                  <p rend="justify">—  Dacă n-ai să-ţi ţii gura, ajungi ca el! Pricepi?</p>
                  <p rend="justify">—  L-ai otrăvit, porcule! zbieră fata. Mi-ai zis că-i licoare e dragoste şi…</p>
                  <p rend="justify">Nu mai apucă să spună nimic, fiindcă palma cea grea a străinului o izbi în plină faţă, dându-i sângele pe nas.</p>
                  <p rend="justify">—  Tacă-ţi gura, căţeaua dracului! De dragoste îţi arde? Lasă că te satur eu! şi dădu să-şi desfacă brâul.</p>
                  <p rend="justify">Mihnea se uită printre gene şi zări pe poliţa de alături un sfeşnic din metal greoi, întinse mâna pe dată, şi îl apucă, după care făcu un salt şi-l pocni pe ticălos drept în moalele capului.</p>
                  <p rend="justify">Thamar, văzându-l în viaţă, rămase încremenită.</p>
                  <p rend="justify">—  Adă repede ştreangul de sub grindă! porunci el fetei. Pusese un picior pe pieptul celui doborât şi-i părea nespus de rău că nu-şi luase spada cu el şi nici măcar un hanger n-avea la îndemână. Cu ajutorul fetei îl legă cobză, apoi turnă peste el o găleată cu apă, ca să-şi vină în simţiri.</p>
                  <p rend="justify">—  Mai ai din licoarea blestemată? o întrebă pe Thamar, care se albi de spaimă. Toarn-o toată într-o ulcică de apă sau de lapte şi vino cu ea încoace!</p>
                  <p rend="justify">Se vede că prinsul îl auzise, fiindcă tresări, dar se prefăcu pe mai departe neştiutor.</p>
                  <p rend="justify">—  Din câte am înţeles, ticălosul te-a minţit că-ţi dă băuturi fermecate, de dragoste, dar ce nevoie aveai tu, Thamar, de aşa ceva? Ştii doar că eu te iubesc…  ca un frate!</p>
                  <p rend="justify">—  Da, Franţ! oftă fata, ruşinată de prostia ce era s-o facă.</p>
                  <p rend="justify">—  Lasă că aflăm noi cine l-a pus, o mângâie el şi dădu apoi cu piciorul în coasta celui de la podea. Hai, scoală, nu te mai preface, că se vede că eşti treaz!</p>
                  <p rend="justify">Neavând încotro, altminteri i-ar fi rupt vreo coastă dacă mai dădea o dată, acesta deschise ochii, căutând o scăpare.</p>
                  <p rend="justify">—  Ia să ne spui tu, drăguţule, cine te-a plătit să mă omori? Să nu-mi faci pe prostul, că n-am să te cred că era o licoare de dragoste.</p>
                  <p rend="justify">—  Nu ştiu nimic din ce spui! Fata asta m-a rugat să-i dau…</p>
                  <p rend="justify">—  Şi tu ţi-ai făcut pomană cu inima ei, nu-i aşa? rânji Mihnea şi-i înghionti un vârf de cizmă în burtă. Ca să ne faci dovada, pune-ţi în gând vreo zână de care să te îndrăgosteşti şi soarbe tu licoarea asta fermecată.</p>
                  <p rend="justify">— Nu! tresări străinul.</p>
                  <p rend="justify">—  Aa! Nu-ţi place? Nu cumva ţi-o fi teamă?</p>
                  <p rend="justify">—  Dacă află că ţi-am spus, mă ucide!</p>
                  <p rend="justify">— Cine?</p>
                  <p rend="justify">—  Făgăduieşte-mi viaţa şi-ţi spun.</p>
                  <p rend="justify">— N-ai de ales!</p>
                  <p rend="justify">Se aşternu o tăcere de mormânt şi parcă şi larma oraşului fusese înăbuşită, apoi străinul şopti îngrijorat:</p>
                  <p rend="justify">—  Timuş…</p>
                  <p rend="justify">— Cineee? Numai de acesta n-am auzit până acum. Ce are cu mine?</p>
                  <p rend="justify">—  Eu atâta am poruncă, mai mult nu ştiu.</p>
                  <p rend="justify">—  Ei bine, ai să-ţi aminteşti! Thamar, adă toporişca din curte, să-i descleştez eu fălcile. Ori să vorbească, ori să-şi soarbă licoarea.</p>
                  <p rend="justify">— Spun tot! strigă, zbătându-se cel de jos.</p>
                  <p rend="justify">— Dă-i drumul!</p>
                  <p rend="justify">—  Batuşca…  Tătucul nostru, Timuş, feciorul hatmanului Bogdan Hmelniţki, mi-a poruncit să te ucid.</p>
                  <p rend="justify">— Pentru ce? Doar nu i-am făcut nimic!</p>
                  <p rend="justify">— Vrei să te însori cu aleasa inimii lui.</p>
                  <p rend="justify">—  E ţicnit? Cum să mă-nsor eu, acolo…?! De unde până unde i-a căşunat aşa ceva? Ori poate că vrei să mă amăgeşti?</p>
                  <p rend="justify">—  Mă jur pe sfânta cruce că nu te mint, măcar că mă jupoaie de viu atamanul dacă află ce ţi-am spus.</p>
                  <p rend="justify">— N-ai decât să nu-i spui!</p>
                  <p rend="justify">—  Nici n-am să mă mai întorc acolo vreodată, numai domnia-ta să mă laşi slobod să mă duc hagiu la Ierusalim…</p>
                  <p rend="justify">—  Ei nu, că asta-i prea de tot! Ba, te pomeneşti că mai vrei şi bani de hagialâc de la mine?</p>
                  <p rend="justify">—  S-ar cuveni, dacă îţi mai spun şi altele…  Hai să cădem la învoială! Eu mărturisesc totul, în schimb capăt banii de drum şi ceva pe deasupra, ca să mă duc la Alep. De acolo m-oi descurca.</p>
                  <p rend="justify">Mihnea cumpăni cele auzite şi îşi dădu seama că n-ar avea decât de câştigat descurcând iţele acestea cu cazacii, dar cine ştie ce dedesubturi ar mai putea fi…  Îi veni atunci în minte proaspătul său prieten Kenaan-paşa şi o trimise pe Thamar să-l roage să vină până acolo, că nu era prea departe.</p>
                  <p rend="justify">—  Eşti cazac? întrebă tânărul, ca să mai câştige timp.</p>
                  <p rend="justify">—  Sunt rus, dar mă aciuasem şi eu pe la Zaporoje, unde am slugărit la un negustor grec, învăţându-i limba. Pentru aceea m-a ales tătucul, făgăduindu-mi răsplată bună.</p>
                  <p rend="justify">—  Şi cum ai zis că o cheamă pe aceea cu care crede el că mă însor?</p>
                  <p rend="justify">—  Ruxandra.</p>
                  <p rend="justify">— Asta cine mai e?</p>
                  <p rend="justify">— Fata hospodarului Moldovei.</p>
                  <p rend="justify">—  Ahaaa! se lumină Mihnea. Zii aşa? Tot Vasile-vodă în capul răutăţilor…</p>
                  <p rend="justify">De necrezut, dar Kenaan-paşa veni împreună cu patru slujitori înarmaţi, şi pătrunse în încăpere tocmai când Mihnea aflase cine pusese la cale uciderea lui.</p>
                  <p rend="justify">—  Nu te îngrijora, prietene! zâmbi paşa. Cât despre acesta, arătă el spre străin, după faptă şi răsplată!</p>
                  <p rend="justify">Apucă ulcica în care turnase Thamar otrava şi i-o întinse:</p>
                  <p rend="justify">— Bea!</p>
                  <p rend="justify">—  Nu! se împotrivi rusul, zbătându-se în braţul unui slujitor care-l ridicase de la podea.</p>
                  <p rend="justify">—  Nu vrei, câine? Altul trebuia s-o bea, nu-i aşa? Ţie ţi-e frică! Te-ai pocăit şi vrei să te faci hagiu?…  Ei, bine, am să te trimit eu pe dată în locuri cu mult mai frumoase!</p>
                  <p rend="justify">Făcu semn altui oştean şi acesta descleştă cu hangerul fălcile nenorocitului, golindu-i întreaga cană pe gât. Îl aruncară apoi din nou pe jos, unde se mai zbătu o clipă, făcând clăbuci însângerate printre buze, apoi înţepeni.</p>
                  <p rend="justify">—  Aşa ai fi sfârşit şi tu, prietene! îi arătă paşa leşul.</p>
                  <p rend="justify">—  De fapt n-a prea fost cinstit din partea noastră că nu l-am lăsat cu viaţă, răspunse tânărul. El a mărturisit totul şi eu i-am făgăduit…</p>
                  <p rend="justify">—  Şi mai zici că vrei să stăpâneşti o ţară? Dacă nu făceam aşa, s-ar fi întors împotriva ta cu şi mai multă împotrivire. Să nu ierţi niciodată, dragul meu! îl povăţui cu blândeţe turcul. Slăbiciunea nu-i pentru stăpân!</p>
                  <p rend="justify">Mihnea rămase pe gânduri, căci spusele lui Kenaan-paşa erau pline de tâlc. Turcii aveau un fel de a privi viaţa altcum decât fusese el învăţat s-o vadă.</p>
                  <p rend="justify">—  Nu te mai gândi la ce-a fost! urmă paşa, luându-l prieteneşte pe după gât. Ai viitorul în faţă, şi la el să te gândeşti. Ar trebui să mă-nsoţeşti uneori pe la serai.</p>
                  <p rend="justify">—  De se va putea…</p>
                  <p rend="justify">—  Atunci socot un bun prilej lupta cu ciridul, care se va da chiar mâine. Padişahul îngăduie privitori.</p>
                  <p rend="justify">— Mi-ar place.</p>
                  <p rend="justify">—  Din câte spunea dascălul tău raguzan, şi tu eşti dibaci la lupte, nu-i aşa?</p>
                  <p rend="justify">—  La cirid, nu! mărturisi Mihnea roşind uşor.</p>
                  <p rend="justify">—  Tot una-i dacă ştii mânui suliţa ori spada. Dacă vrei, aş putea vorbi cu babusaade agăst să te strecoare printre acemoglanii care vor lupta cu împăratul.</p>
                  <p rend="justify">— Eu, cu sultanul?!</p>
                  <p rend="justify">—  De ce să te fereşti? Doar nu mănâncă oameni! Nu-ţi ascund însă că este un bun mânuitor al ciridului. Şi nu uita că lupta este cu primejdie. Uneori aduce şi moarte. Dacă nu vrei, ori nu te simţi în stare, poţi să te răzgândeşti acum, nu după ce vorbesc eu la sărai.</p>
                  <p rend="justify">—  Vreau! rosti cu hotărâre tânărul prinţ.</p>
                  <p rend="justify">—  Aşa-mi placi! Cuzum, îl alintă paşa, te aştept în zori, la mine acasă.</p>
                  <p rend="justify">A  doua zi, la plecare erau de faţă slujitorii şi Mihnea sări în şa stârnind încântarea celor din jur pentru dibăcia lui, în timp ce greoiul paşă încălecă anevoie, înroşindu-se până în albul ochilor de atâta trudă. Străbătură la pas întortocheatele uliţe şi, trecând pe lângă Aya Sofia, opriră drept în faţa împărăteştii Bab-i humayum, unde descălecară şi slugile le luară caii, ducându-i de dârlogi, căci aşa era tipicul pentru a pătrunde în cea dintâi curte a saraiului, numită şi Birinci aulu. Se mai vedeau încă ruinele vechii biserici greceşti a sfântei Irina, iar de jur-împrejur tot felul de intrări în odăile slujbaşilor şi slujitorilor.</p>
                  <p rend="justify">Mihnea fu cam dezamăgit, altfel închipuindu-şi palatul sultanului, mai ales după poveştile lui Ahmed Lala. Venea pentru prima dată aici, dar Kenaan-paşa ţinu să-i arate că el era un vechi musafir:</p>
                  <p rend="justify">—  Uite, acolo este platanul ienicerilor. Au obiceiul să se sune şi să facă mare tărăboi când îi nemulţumeşte ceva. Se zice că bătrânul copac ar avea peste o mie de ani.</p>
                  <p rend="justify">—  Dar padişahul unde stă? întrebă încet Mihnea.</p>
                  <p rend="justify">—  Ai răbdare, că ai să vezi. Iată, acuma trecem prin orta a doua, orta kapi, sau babu-sselam, iar dincolo e alay meidani, locul luptei voastre. Aşteaptă şi priveşte!</p>
                  <p rend="justify">Ar fi vrut să întrebe şi despre haremul împărătesc, dar se păru că cei doi satârgii, care-i însoţeau în semn de cinstire, trăgeau cu urechea, aşa că tăcu.</p>
                  <p rend="justify">—  Uite, în partea cealaltă este „Fântâna călăului” şi cu faimoasa Ibret Sengi, „piatra prevestirii”.</p>
                  <p rend="justify">— Aia ce mai este?</p>
                  <p rend="justify">—  Pe ea se aşează capetele osândiţilor de neam ales, ca să nu se uite puterea braţului împărătesc. De când a zăcut pe ea căpăţâna lui Barnovschi, beiul din Bogdan-ili, nu mai ţin minte să fi fost şi alta, aşa că nu te speria.</p>
                  <p rend="justify">Se opriră, făcând loc pentru o ceată de oşteni care veneau să păzească rânduiala întrecerii. Apoi, după ce lăsară caii legaţi la un conovăţ, se îndreptară către arz odasî, unde se înfăţişau cu toţii, şi acolo trebuiră să-l aştepte pe babusade agăst, care urma să îl ia pe Mihnea, iar Kenaan-paşa rămânea să privească printre zăbrelele odăii de musafiri. Era destul de multă lume şi de tot felul, şi mai mari şi mai mici în rang, dar cu toţii mişunau prin preajma padişahului; doar de îi va băga în seamă într-un fel.</p>
                  <p rend="justify">Mihnea fu dus într-o odaie unde se îmbrăcă la fel cu ceilalţi paji, care însă nu păreau deloc încântaţi de marea cinste ce li se făcea, de a se înfrunta cu sultanul. El n-avea de unde să ştie că luase locul altui tânăr, la care ţinea foarte mult babusade agăst şi voise să-l scape de primejdie. S-ar fi putut să fi fost şi o uneltire de-a lui Kenaan-paşa, ca să se descotorosească de el? Însă mlădiţa basarabă şi corvinească avea acum gândurile numai la sfaturile lui ser Rodolfo, care îl învăţase lupta de-a călare, ba chiar şi ciridul, dar pe care el nu-l prea băgase în seamă atunci. Îi veniră în minte şi spusele răposatului moş Pârvu despre măria-sa Mihai, care despicase în două un paşă adevărat, în bătălia de la Călugăreni. „De-ar fi să-l dobor şi eu pe sultan?” se întrebă în sine. „Aş dobândi o faimă nemaipomenită, ba i-aş lua şi tronul şi…”</p>
                  <p rend="justify">Fu trezit din visare de scurtele porunci primite de la baş-bostanci, care pregătiseră jocul. Toţi luptătorii se prăbuşiră cu feţele la pământ, dar Mihnea o făcu cam încet şi cu mare nehotărâre. Turcul se uită furios la el şi-i chinui cu aceeaşi mişcare până când i se păru lui că merge mai bine. Apoi rămaseră în aşteptare şi la scurtă vreme se ivi însuşi prea luminăţia-sa Murad-khan, în veşminte de luptă, care aruncă o privire asupra tuturor. Încălecară şi toţi pajii se traseră lângă zidul saraiului, iar Mihnea avea să fie cel dintâi la înfruntare, precum fusese învoiala de mai înainte.</p>
                  <p rend="justify">Padişahul însă se împotrivi şi arătă cu degetul pe un altul:</p>
                  <p rend="justify">— Tu!</p>
                  <p rend="justify">Dacă ar fi văzut feţele tovarăşilor săi, Mihnea ar fi fost poate mai lămurit văzând uşurarea ce li se citea pe chip şi numai el se întrista că nu fusese alesul.</p>
                  <p rend="justify">Cei doi luptători începură a se roti unul după celălalt, mai bine zis acemoglanul căutând să nu stea în calea împăratului şi nicidecum să-l întâmpine. Cum era de aşteptat, fu doborât de lancea-cirid şi Murad-khan nu se arătă prea încântat, aşa că pofti să se bată cu patru deodată.</p>
                  <p rend="justify">Nici de astă dată sultanul nu-l alese, şi Mihnea nu mai putea de ciudă, zicându-şi că n-avea să se mai întâlnească niciodată cu asemenea prilej. Acuma însă, fiind mai mulţi, pajii dădură de furcă împăratului, care îi prăvăli pe rând, dar nu chiar aşa de lesne ca pe celălalt, părând a fi ceva mai mulţumit.</p>
                  <p rend="justify">—  Hai! Care te mai încumeţi? întrebă el către cei ce avuseseră norocul să scape până atunci.</p>
                  <p rend="justify">Atât a aşteptat Mihnea, care se şi năpusti, de teamă să nu i-o ia altul înainte. Văzându-l atât de dornic de luptă, Murad-khan rânji de plăcere, arătându-şi dinţii lui cei albi ca fildeşul.</p>
                  <p rend="justify">—  Aferim! Adevărat vulturaş! zise el, mai mult pentru sine.</p>
                  <p rend="justify">Îşi îmboldi armăsarul, săltându-l în două picioare, după care se aruncă într-un galop nebun, aruncând ciridul, care zbârnâia prin văzduh ca un bondar. Strunindu-şi bidiviul în loc, Mihnea se feri din calea lui, dar nu fără a-şi arunca şi el lancea asupra sultanului, ca şi cum ar fi fost un duşman oarecare.</p>
                  <p rend="justify">Un murmur de spaimă străbătu rândurile pajilor încremeniţi de spaimă lângă zid, însă Murad se dovedi la fel de agil şi se dădu într-o parte, scăpând neatins.</p>
                  <p rend="justify">— Îmi placi, flăcăule! strigă el voios, aplecându-se după cirid.</p>
                  <p rend="justify">Mihnea nu-l slăbi din ochi şi bine făcu, fiindcă sultanul, fără să se mai ridice în şa, aruncă fulgerător arma asupra tână-rului:</p>
                  <p rend="justify">—  Ţine!</p>
                  <p rend="justify">Puterea şi iuţeala aruncării au făcut ca Mihnea să nu se mai poată feri şi braţul stâng îi fu atins. Sângele ţâşni, dar el nu se înspăimânta, ci ridicându-şi la rându-i ciridul îl aruncă în platoşa sultanului, cu aceeaşi agerime.</p>
                  <p rend="justify">De astă dată se auzi un strigăt de spaimă, căci nimeni nu cutezase până acum să-l pălească pe urmaşul profetului pe pă-mânt. Asta nu putea să sfârşească decât cu un ştreang de gât în fundul Bosforului, şi bostangii se şi pregăteau să se repeadă asupra lui Mihnea.</p>
                  <p rend="justify">—  Aferim! râse iarăşi Murad, pe care înfruntarea îl înfierbântase. Opreşte-te să-ţi lege braţul şi apoi ne luptăm mai departe! Cum te cheamă?</p>
                  <p rend="justify">—  Mihnea, prealuminate stăpân! răspunse el mândru, deşi pierderea sângelui îi dădea o ameţeală şi pocnituri în urechi.</p>
                  <p rend="justify">—  Eşti ghiaur?</p>
                  <p rend="justify">—  Sunt feciorul lui Radu Mihnea…</p>
                  <p rend="justify">—  Aaa! Fosta noastră slugă de credinţă. Mi-aduc aminte de el, dar se pare că eşti mai îndrăzneţ.</p>
                  <p rend="justify">Îşi şterse cu mâna sudoarea de pe obraji şi se întoarse către babusade agăst:</p>
                  <p rend="justify">—  Cum de nu am dat până acum de acest acemoglan? Bietul om se şi vedea osândit, căci dacă i-ar fi mărturisit adevărul, două parale nu mai făcea viaţa lui. Sultanul însă se apropie de rănitul alb ca varul şi, văzându-l că suferă în tăcere, îi plăcu şi mai mult. Porunci să fie înfăşat cu grijă, şi cu vorbe blânde îi spuse:</p>
                  <p rend="justify">—  Văd că nu ţi-a fost frică. Ai vrut tu să mi te împotriveşti, sau te-a pus babusade agăst?</p>
                  <p rend="justify">—  Cinstea de a încrucişa ciridul cu cel mai viteaz dintre oştenii lumii a biruit spaima din mine. Înfrângerea este o laudă pentru mine şi tot neamul meu, chiar dacă ar fi fost să-mi fi dat şi viaţa, nebiruitul meu stăpân.</p>
                  <p rend="justify">Murad-khan, asemenea înaintaşilor săi, avea slăbiciune la laude, iar tânărul izbutise să-i meşterească asemenea cuvinte care-i făceau numai plăcere, aşa că îl iscodi iar:</p>
                  <p rend="justify">—  Eşti paj, ori ostatec?</p>
                  <p rend="justify">— Niciuna, nici alta.</p>
                  <p rend="justify">— Atunci, cum ai pătruns aici?</p>
                  <p rend="justify">—  M-am strecurat printre slujitorii prea luminăţiei-tale, arzând de dorinţa da a vedea în luptă nu numai pe urmaşul slăvitului Profet, ci şi pe al lui Ahile, ori Alexandru cel Mare…</p>
                  <p rend="justify">Cu asta câştigă de tot inima sultanului, căci se ştia de toată lumea cât de mult îi îndrăgea pe eroii de altădată.</p>
                  <p rend="justify">—  Eşti isteţ şi asta te face să mă linguşeşti, însă mărturisind adevărul capeţi iertarea mea. Dar babusade agăst, care nu a vegheat cum trebuie ca să nu pătrundă străini în sărai, vrednic este de „casa repaosului”.</p>
                  <p rend="justify">Rănitul abia apucă să mai vadă cum doi gealaţi îl înşfăcară pe nefericitul slujbaş şi îi înfăşurară ştreangul negru de mătase în jurul grumazului, fiind acum de aşteptat ca acesta să dea în vileag şi pe Kenaan-paşa, însă nu-i mai dădură răgaz, în acelaşi timp Mihnea simţi că întreaga curte începe a se învirti împrejurul lui, cu oameni şi cai laolaltă, dar se forţă să nu cadă câtă vreme mai era sultanul de faţă. Ca prin vis, îl mai auzi:</p>
                  <p rend="justify">—  Tu să te vindeci cât mai curând, şi să mai vii pe aici. Nu-i nevoie să te strecori pe furiş. Acum nu mai am chef!</p>
                  <p rend="justify">Întoarse spatele şi mai înainte de a intra în casă porunci unui dregător să-i dea lui Mihnea o pungă. Norocul acestuia că şi-a pierdut simţirea, căci poate ar fi dat înapoi banii, şi asta i-ar fi adus pieirea.</p>
                  <p rend="justify">Kenaan-paşa s-a grăbit să iasă cât mai repede din curtea saraiului, aşa că tânărul fu aşezat pe un divan până când îşi mai veni în fire, şi asta se întâmplă abia pe la chindie. Nu avea nici calul, aşa că o luă pe jos, însoţit de doi paici împărăteşti. De altfel nici n-ar fi fost în stare să călărească. Mai bine de două săptămâni au trecut până i s-a vindecat tăietura de la mână, care se dovedise a nu fi fost chiar aşa de uşoară, timp în care niciodată Kenaan-paşa n-a trecut pe la el să-l vadă.</p>
                  <p rend="justify">Apoi fu poftit de către poetul Cevri, prietenul padişahu-lui, care văzuse şi el ciridul şi era doritor să stea de vorbă cu tânărul care de bună-seamă că avea să ajungă un om de vază. Fu nespus de măgulit auzind din gura lui Mihnea câteva dintre versurile făcute de el, învăţate de la Ahmed Lala, şi astfel se închegă-o strânsă prietenie între cei doi. Mai mult, Mihnea se dovedi a fi cunoscător şi al poeziilor scrise de însuşi Murad-khan în clipele de răgaz, când se lăsa furat de muze. Toate acestea ajunseră la urechea marelui stăpân, care se bucură nespus.</p>
                  <p rend="justify">Murad-khan mai avea şi alţi prieteni, ca prinţul persan Emirguneoglu, veneţianul Bianchi, cu care mergeau la Silahdar Mustafa-paşa, pe malul Haliriului, unde cu adevărat făceau chiolhanurile despre care auzise şi Mihnea şi unde începu a fi poftit şi el! Devenise unul dintre tovarăşii de taină ai sultanului.</p>
                  <p rend="justify">De „cirid” nici nu mai fu vorba, căci Murad se va fi temut să nu păţească vreo ruşine, mai cu seamă că începuse a-i tremura braţul, din pricina licorii lui Bachus. Ceea ce nu înţelegea băiatul era fereala lui Kenaan-paşa de a se mai întâlni cu el, cu toate că îl căuta mereu pe acasă, dar nu era de găsit. Nici prietenii lui greci, din copilărie, nu se mai arătau aşa de bucuroşi când îl vedeau, ba unii plecaseră prin lume pentru a-şi câştiga pâinea şi le pierduse urma. Mâhnit, i se mărturisi lui Ahmed Lala, care, deşi împovărat de ani, avea mintea întreagă. Acesta îl povăţui să urmeze calea pe care o apucase, căci asta era menirea lui în lume. Ca stăpânitor de popoare, nu trebuia să se bizuie pe prieteni. Chir Lucaris se săvârşise din viaţă, dar nu mai înainte de a-l sfătui cu limbă de moarte să-i stârpească pe toţi păgânii şi să se încoroneze bazileu al tuturor grecilor.</p>
                  <p rend="justify">Numai ser Rodolfo, încă în plină putere, se ţinea tare fudul după înfruntarea de la sărai şi căuta să-l desăvârşească pe învăţăcelul său în măiestria armelor, punând tot sufletul pentru ca Mihnea să cunoască toată arta apărării, dar şi atacul.</p>
                  <p rend="justify">Totodată, Mihnea legase prietenie cu feluriţi slujbaşi veneţieni, genovezi ori frânci, chipurile, ca să le deprindă graiul, dar mai cu seamă pentru a se trage de la capcanele întinse de Ahmed Lala, cu ulemalele lui de la Aya Sofia.</p>
                  <p rend="justify">Un an mai târziu şi mătuşa Evdokia puse mâinile pe piept, în iatacul ei şi nu într-o monastire, aşa cum ar fi poftit uneori. Mihnea a vărsat lacrimi amare după această ultimă rudă de sânge ce o mai avusese şi o aşeză cu toată cinstea cuvenită în cimitirul unde îşi avea locul de veci şi chir Lambrakis, iar la doi paşi, mormântul sărmanului moş Pârvu, care începuse a fi năpădit de buruieni. A fost pentru cea din urmă oară când i-au mai călcat paşii pe acolo, cu toate că-şi făgăduise să treacă din nou cât se va putea mai des. Altele erau acuma grijile şi necazurile lui, dar şi bucuriile vieţii, căci ajunsese un bărbat de toată frumuseţea, făcând să sângereze multe inimi. NESĂBUINŢA INIMII A TREBUIT SA TREACĂ O VREME MAI ÎNDELUNGATĂ, pentru ca alteţa-sa serenisimă să capete din nou încredere în Ion al lui Avram din Pâclişa, zis şi Bălgrădean. Asta s-a întâmplat mai cu seamă după înfruntarea de la Salonta, petrecută în toamna aceluiaşi an, când Bethlen Ştefan, împreună cu toţi nemulţumiţii, dar mai cu seamă cu sprijin turcesc, a căutat să pătrundă în ţară. În toiul luptei, fugarul Orban îl zări pe principele Rakoczy şi îndată i se furişă în preajmă, pitit după hoitul unui cal. Avea pistoalele încărcate, de bună-seamă că aceleaşi pe care le mai descărcase o dată fără noroc asupra lui, însă de astă-dată doar prin vreo minune avea să-i mai scape. Vârtejul încăierării îl ducea drept în cătarea armelor, dar trebuia să-l lase să se apropie, căci prinţul nu părea a-şi da seama de primejdie. Când se văzură era prea târziu şi soarta lui ar fi fost pecetluită, dacă n-ar fi sărit un lungan de ostaş, asemenea unui lup, prăvălindu-se cu mâna goală asupra contelui. Iar acesta nu era altul decât Ion Bălgrădean!</p>
                  <p rend="justify">Vânjos din fire, olahul izbuti să-i răsucească mâna până ce ţeava pistolului i se înfipse în propriul piept şi, cu toată împotrivirea deznădăjduită a lui Orban, plumbul ucigător îl străpunse. Se vede că în răstimp Ion învăţase cum să folosească arma. Alţi osteni îi săriră în ajutor, dar de sub fecior nu mai fu scos decât leşul celui ce fusese contele Orban.</p>
                  <p rend="justify">Nu era vreme de mulţumire, însă zâmbetul voios aruncat de stăpânul ţării fu semn pentru tânăr că nu mai era supărat pe el şi că îşi căpătase din nou încrederea. Ruşinea bănuielii fusese spălată, căci îşi pusese pielea în joc ca să-şi apere prinţul.</p>
                  <p rend="justify">—  Ai sărit ca un adevărat lup, Ioane! îi strigă prinţul cu glas prietenesc, şi se avântă mai departe în luptă.</p>
                  <p rend="justify">Mai pe urmă vrăjmaşii fură puşi pe fugă, iar prinşii, legaţi ca berbecii pe lângă căruţe, îşi aşteptau soarta. Biruinţa n-a fost prea lesne, dar a dovedit prinţului că se putea bizui pe unii oameni de mare credinţă şi, contrar aşteptărilor, aceştia nu erau dintre marii nobili ai ţării, în afara câtorva.</p>
                  <p rend="justify">Trecu pe lângă cei care îi juraseră credinţă cândva şi se uită cu silă la chipurile lor speriate. Deodată însă se opri pe loc şi ridică de chică pe unul ce părea a-şi pleca privirile.</p>
                  <p rend="justify">—  Domnilor! zise prinţul. Dacă nu mă-nşel, acesta nu-i altul decât însuşi contele Zota, binevoitoarea noastră gazdă de vânătoare. Văd eu bine oare?</p>
                  <p rend="justify">Fugarul nu răspunse, ba închise şi ochii, neputând răbda privirea principelui.</p>
                  <p rend="justify">—  Pe acesta, care nu-mi face cinstea să stea de vorbă cu mine, să-l legaţi în altă parte, de unul singur. Ceilalţi să fie duşi pe jos la Bălgrad, ca să-i vadă toată ţara şi să se ruşineze pentru fapta lor, dacă or mai fi în stare. V-aţi vândut turcilor, numai ca să vă fie bine vouă, nemernicilor! Nu meritaţi nici măcar să vă ucid!</p>
                  <p rend="justify">Oştenii îi îndepliniră porunca, după care prinţul se îndreptă spre Zota. Era cu un cap mai înalt ca el şi, cum acela se încăpăţâna să rămână aplecat, porunci să i se pună o suliţă sub bărbie, silindu-l să-i stea în faţă.</p>
                  <p rend="justify">—  Vrei, nu vrei, eu tot trebuie să-ţi spun că mi-a fost dor de tine, dragă Zota, zise batjocoritor prinţul. Dar mai cu seamă „fecioarei” pe care ai părăsit-o în noaptea în care ai vrut să mă laşi în braţele ei. Acuma te vrea pe tine! Mă înţelegi?</p>
                  <p rend="justify">Celălalt rămase la fel de tăcut.</p>
                  <p rend="justify">—  Nu-i nimic! urmă Rakoczy. Nu te întreb despre cealaltă fecioară, scumpa de Jujica, pe care, de bună-seamă că ai lăsat-o la Iaşi, dar nu mă dumeresc cum ai putut să ajungi tu în acest cap de ţară, câtă vreme fugiseşi în partea cealaltă? Asta înseamnă că ai mulţi prieteni, care te-au ajutat să te strecori?</p>
                  <p rend="justify">—  Vă pierdeţi vremea cu el, alteţă, se băgă bătrânul grof Gyarfas, care nu se îndurase să stea deoparte când ţara era în primejdie. Porunciţi să i se taie capul, şi gata!</p>
                  <p rend="justify">—  Nu, Lazăr-baci, răspunse prinţul prietenos. Ar fi prea puţin faţă de cât merită. Ceilalţi au luptat deschis împotriva mea şi n-am să-i ucid pentru asta, dar acesta a vrut să mă răpună pe întuneric şi prin vicleşug.</p>
                  <p rend="justify">—  Aşa-i! încuviinţară toţi cei de faţă. Să fie schingiuit!</p>
                  <p rend="justify">Nici de astă-dată, nu tresări vreun muşchi pe faţa celui vinovat, de parcă n-ar fi fost vorba de el, aşa că-l lăsară sub paza oştenilor şi plecară.</p>
                  <p rend="justify">Oştirea biruitoare fu întâmpinată cu flori şi bucurie, pretutindeni pe unde trecea la întoarcere, dar parcă la Aiud primirea a fost mai altfel ca în alte părţi. Cel puţin aşa i-a rămas în minte lui Ion Avram Bălgrădean, care avea numele de ostaş şi nimeni nu-i mai zicea altfel. Şi asta din pricina acelei fetişcane cu păr cânepiu care i s-a agăţat de braţ, după ce i-a dat un colac rumen şi o ploscă de vinars. Nu-i vorbă că şi de gâtul lui Axinte Buta, tovarăşul lui de rând şi bun prieten, se afla o alta, căci aşa făceau toate, mergând în pas cu ei o vreme, după care îi sărutau şi rămâneau pe loc.</p>
                  <p rend="justify">Porunca alteţei-sale a fost ca atunci când treceau prin sate ori târguri toţi oştenii să descalece, ducând caii de dârlogi, şi numai ofiţerii şi sergenţii rămâneau călare. Poate că anume o făcuse, pentru ca ţara să se bucure din plin şi să-i îmbrăţişeze pe vitejii care scăpaseră Ardealul de turci.</p>
                  <p rend="justify">—  Care ţi-e numele, fată frumoasă? o întrebă Bălgrădean pe codană, după ce dăduse pe gât o duşcă de rachiu şi molfăia colacul aburind.</p>
                  <p rend="justify">— Maria! Dar pe tine?</p>
                  <p rend="justify">— Ion.</p>
                  <p rend="justify">—  Eşti olah?</p>
                  <p rend="justify">—  Da, şi ce-i cu asta?</p>
                  <p rend="justify">—  Nimic, răspunse fata şi se strânse mai tare lângă el. Vorbeşti bine limba noastră şi de asta m-am mirat.</p>
                  <p rend="justify">Amândoi simţiră un fior prin vine şi păşeau tăcuţi, neştiind ce să-şi mai spună. Trecuseră de zidurile cetăţii, urcând dâmbul pe drumul Gârbovei şi abia acolo, în vârf, se opri flăcăul ca să-şi ia rămas-bun.</p>
                  <p rend="justify">—  Am să te aştept să mai treci pe la noi, şopti ea îmbujorându-se.</p>
                  <p rend="justify">—  Negreşit am să mă-ntorc, Marie, răspunse el şi se aplecă spre buzele pârguite.</p>
                  <p rend="justify">N-a fost numai atât, căci îmbrăţişându-se acolo, în văzul tuturor celor care făceau la fel, Ion a uitat de cal şi acesta şi-a văzut de drum. Abia după ce trecu şi ultimul oştean, râzând de ei, Ion se trezi parcă dintr-un vis şi dădu să plece, dar ia calul de unde nu-i!</p>
                  <p rend="justify">—  Nu-i bai! râse Maria. S-o fi dus cu ceilalţi laolaltă, numai că tu n-ai să mai mergi călare.</p>
                  <p rend="justify">—  Am picioare bune! zise feciorul, bătându-şi pulpele cu palma.</p>
                  <p rend="justify">—  Ba nu! se împotrivi fata. Ai să vii la noi acasă, fiindcă frate-meu, Miklos, tot are drum cu căruţa la Bălgrad şi are să te ducă şi pe tine cu ceilalţi.</p>
                  <p rend="justify">— Mai are pe cineva?</p>
                  <p rend="justify">—  Doi străini, pe care tata îi ştie, dar eu nu i-am văzut prea bine.</p>
                  <p rend="justify">Vorbeau de parcă s-ar fi cunoscut de când lumea şi oşteanul abia se mai dezlipea de ea, aşa că primi bucuros să-i cunoască familia. Acasă însă nu mai fu primit cu aceeaşi bucurie, mai ales de Zoltan-baci, tatăl fetei, care se cam încruntă văzându-l. După o vreme, aflând ce s-a întâmplat cu el, bătrânul se mai lumină la faţă, ba se arătă chiar bucuros de un gând ce-i venise:</p>
                  <p rend="justify">—  Oşteanule, acum, fiindcă tot ai rămas la noi, te-oi ruga şi eu să mă sprijini cu ceva.</p>
                  <p rend="justify">—  Bucuros! încuviinţă Bălgrădean.</p>
                  <p rend="justify">—  Sunt aici doi străini de prin Moldova, doi fraţi. Şi cum eu am fost cândva în oaste pe acolo, am stat o vreme la tatăl lor, aşa că acuma trebuie să le fac şi eu un bine.</p>
                  <p rend="justify">— Despre ce-i vorba?</p>
                  <p rend="justify">—  Tinerii au ceva treabă în cetate şi se temeau că nu au să pătrundă prea lesne, dar, dacă tu ai să-i iei cu tine, n-or mai avea nici un necaz.</p>
                  <p rend="justify">— Cu dragă inimă!</p>
                  <p rend="justify">—  Pe urmă s-or descurca acolo singuri! Poţi să zici că nici n-ai ştiut cine sunt, ci au intrat întâmplător o dată cu tine.</p>
                  <p rend="justify">—  Da’ de ce? Lasă, Zoltan-baci, că n-or să-i oprească, se fuduli el, ca şi cum ar fi fost barem hotnog.</p>
                  <p rend="justify">Mai înainte de plecare se aşezară la o masă, unde fură aduse bucatele de prânz, cu toate că era prea devreme, dar se vede că cei doi călători nu ştiau unde aveau să cineze.</p>
                  <p rend="justify">Oşteanul îi scrută din priviri şi văzu că era vorba de un moldovean, de felul lui de prin Ţara de Sus, după cum îi era graiul molcom şi tărăgănat. Mititel de stat, dar uscăţiv şi vânjos, încât ar fi fost înşelat cel ce s-ar fi încumetat să se ia cu el la trântă. Pletele încârlionţate şi mustaţa răsucită haiduceşte îl făceau să pară mai bătrân decât era, în schimb fratele său, căci aşa-i zisese, era cu totul altfel. Bălai la păr şi fără pic de mustăcioară, se vedea cât-colo că era tare cruduţ, iar ochii aducând a culoarea frunzei de primăvară îl făceau să semene mai curând cu o fată decât cu un băieţandru, după cum îl arătau veşmintele.</p>
                  <p rend="justify">—  Eu sunt Vasile Dupoiul şi acesta-i frate-meu Grigore, zise străinul strângând mâna oşteanului.</p>
                  <p rend="justify">Bălgrădean vru să-i mângâie ciuful băiatului, dar acesta se trase speriat.</p>
                  <p rend="justify">—  E cam fricos de felul lui, zise Dupoiul, că a pătimit cam multe. A fost vreme îndelungată rob la tătari şi abia l-am scăpat. Din asta însă şi-a pierdut graiul. Pricepe tot, dar nu scoate o vorbă.</p>
                  <p rend="justify">—  Să nu te temi, Grigore, zise Bălgrădean uitându-se cu milă la el. S-au mai întâmplat asemenea nenorociri şi altora, dar de la o vreme s-au vindecat. Încearcă să nu te laşi, că ai viaţa înainte!</p>
                  <p rend="justify">Tânărul oştean se simţea foarte bine în casa aceea, cu toate că Maria nu mai stătea acum lângă el, ci, ca o bună gospodină, se îngrijea de toate şi aşa află Bălgrădean că Zoltan-baci era văduv de pe vremea când fata abia se săltase din copilărie şi că ea ducea greul.</p>
                  <p rend="justify">Mâncară pe săturate, iar când bătrânul făcu un semn, Miklos se duse să înhame caii la căruţă, urmând să plece neîntârziat, căci pe la cel dântâi cântat al cocoşilor ar fi trebuit să ajungă la Bălgrad, în cetate.</p>
                  <p rend="justify">Pe drum, moldoveanul s-a dovedit mai vorbăreţ decât părea şi i-a îndrugat verzi şi uscate, felurite întâmplări de prin ţara lui, în vreme ce Miklos, care înţelegea mai greu româneşte, nu scotea o vorbă. Părea tare morocănos şi nu prea încântat de drumul ce aveau să-l străbată. Grigore îşi pusese capul pe umărul fratelui său, iar acesta îi prinse drăgăstos frumoasele lui mâini şi aşa rămaseră înlănţuiţi, până ce ochii băiatului începură a clipi a somn.</p>
                  <p rend="justify">—  Dar nu mi-ai spus, cinstite drumeţ, cum de te-ai pripăşit pe meleagurile noastre? Mergi la cineva anume? iscodi Bălgrădean.</p>
                  <p rend="justify">Mutul păru că se trezeşte deodată din somn şi, strângând mâna lui frăţâne-său, arătă către marginea pădurii.</p>
                  <p rend="justify">— Da, da! un căprior, zise acesta.</p>
                  <p rend="justify">Se uitară cu toţii şi văzură o turmă întreagă mai în umbra codrului, iar ţapul părea a le păzi, câtă vreme caprele păşteau, pe ici, pe colo, verdeaţa începuse a rugini şi blana lor roşcată avea ceva din culoarea frunzelor, încât cu greu le-ai fi putut desluşi din grabă. Undeva, în înaltul cerului, un şir de păsări călătoare se îndreptau către miazăzi, scoţând ţipete ascuţite, de parcă şi-ar fi luat rămas-bun pe limba lor.</p>
                  <p rend="justify">—  De fapt ne ducem prin părţile Argeşului, începu deodată Vasile Dupoiul, vrând să răspundă întrebării de mai înainte. Avem noi un unchi, sau moş, cum se zice pe la noi, frate de-al mamii, care are un petec de moşie pe la Bogaţi, dacă ştii domnia-ta, oştene.</p>
                  <p rend="justify">—  N-am de unde. Eu n-am fost niciodată peste munte, cu toate că şi pe acolo trăiesc români, dar n-am avut la cine merge. Sunt din Pâclişa, la doi paşi de Bălgrad, şi dacă nu era să ajung pe la Salonta acuma, cu bătaia, apăi nici ţara Ardealului n-aveam cum să aflu cât îi de mare.</p>
                  <p rend="justify">—  Am auzit şi eu că a fost mare vărsare de sânge acolo.</p>
                  <p rend="justify">—  Şi da şi nu! Ce ştiu eu să spun, că n-am mai văzut alta?</p>
                  <p rend="justify">—  Aţi ucis mulţi duşmani?</p>
                  <p rend="justify">— N-a stat nimeni să-i numere.</p>
                  <p rend="justify">—  Dar prinşi?</p>
                  <p rend="justify">— Destui.</p>
                  <p rend="justify">—  Cei care au trecut legaţi de căruţe?</p>
                  <p rend="justify">— Îhî!</p>
                  <p rend="justify">—  Poate să mă înşel, dar parcă am văzut şi unul singur păzit de patru cătane la fiecare colţ al carului. Nu cumva acela o fi fost însuşi Bethlen?</p>
                  <p rend="justify">—  A, nu! Eu nu-l cunosc, însă am auzit că ar fi un conte de pe valea Mureşului, care ar fi vrut să-l ucidă pe prinţ astă-vară şi pentru aceea a fost osândit la nu ştiu ce fel de cazne, chiar la el în castel.</p>
                  <p rend="justify">— Nu mai spune! se miră Dupoiul.</p>
                  <p rend="justify">În schimb mutul făcuse ochii mari şi asculta cu nesaţ cele auzite, dar din păcate Bălgrădean se opri, iar când îşi urmă povestea, Grigore nu-l mai băgă în seamă. Se întoarse iarăşi numai când auzi cum fusese îndemnat şi el să-l ucidă pe Rakoczy şi cum se făcuse că-l împuşcase pe baron. Isprăvind ce avea de spus, se lăsă din nou tăcere. De la o vreme oşteanul încercă, pe ungureşte, să-l descoase pe Miklos ceva despre Maria, dar nu izbuti, căci feciorul era tare supărat, şi nici despre cei doi străini nu vru să spună nimic. Se părea chiar că se ferea de ei, cu toate că nu ştiau ungureşte, ori aşa ziceau. Un ghimpe ce s-a înfipt în inima lui Bălgrădean, care bănui ceva necurat cu moldovenii. Hotărî să fie cu mai multă băgare de seamă şi mai ales să-şi ţină gura.</p>
                  <p rend="justify">După amiază sosiră în poarta monastirii papistăşeşti de la Teiuş şi hotărâră să facă popas, aşa cum obişnuiau toţi drumeţii, ca să mai dea răgaz cailor să răsufle, dar şi pentru hodina oamenilor. Cine poftea se putea ruga în liniştea vechii biserici din curte, iar cei însetaţi găseau un vinişor scos atunci din beci, după cum era şi milostenia pentru săraci pe care o lăsa călătorul în cutia milelor. Oşteanul cunoştea destul de bine locul, fiind aproape de satul său, şi de multe ori în peregrinările lui cu Lupu se oprise şi la fraţii călugări. Se tolăni într-o căpiţă de fân abia strânsă şi, amintindu-şi de frumoasele nopţi de vară când dormea sub cerul spuzit de stele, îl apucă un dor de acel câine credincios şi cu greu îşi înăbuşi un oftat. Apoi rămase cu mâinile sub cap şi cu ochii aţintiţi către munţii Râmetului, care se zăreau înneguraţi în lumina soarelui de toamnă aurie. Deodată se auziră vorbe dinspre biserică şi, cum el era în dosul căpiţei, nu zărea pe nimeni, însă nu se îndoi o clipă că Dupoiul vorbea cu o femeie. Glasul moldoveanului îl cunoştea, dar străina vorbea cam prost româneşte şi se părea că-l certa chiar.</p>
                  <p rend="justify">—  Eu spus la tine nu vorbeşte mult; şi tu…</p>
                  <p rend="justify">—  N-a priceput nimic! se dezvinovăţi Dupoiul.</p>
                  <p rend="justify">— Tu de ce întrebat de conte Zota.</p>
                  <p rend="justify">— Nici măcar nu i-am pomenit numele!</p>
                  <p rend="justify">Bălgrădean avu o bănuială şi, uşurel ca să nu fie simţit, se lăsă să alunece până se făcu una cu pământul, apoi se răsturnă pe burtă şi încercă să vadă cine era femeia. Rămase uimit văzându-i numai pe cei doi fraţi. „Aşadar, mutul Grigore e o frumuşică unguroaică”, îşi zise el înciudat că nu-şi dăduse seama până atunci. Prea erau frumoase mâinile „băiatului”. Era deci o poveste întreagă, cusută cu aţă albă, şi de bună-seamă că nu florile mărului îi ceruse tatăl Mariei să-i bage în cetate, acum înţelegea şi supărarea lui Miklos, care ştia ceva şi nu-i era pe plac. Cu el trebuia să plănuiască ce era de făcut pentru ca cei doi să nu poată pleca mai departe, iar în răstimp să trimită după cătane la cetate şi să-i ia ca din oală. Cu stareţul ar fi vorbit să-i dea vreun olăcar, dar nici prea multe să nu afle.</p>
                  <p rend="justify">Se duse pe furiş la Miklos şi-l luă de-a dreptul:</p>
                  <p rend="justify">—  Ei, frate, rău îmi pare de tinereţea ta, dar mâine pe vremea asta ai să atârni într-un ştreang, sus „la furci”.</p>
                  <p rend="justify">— Parcă eu vreau? Dar ce să fac, dacă tata mi-a poruncit?</p>
                  <p rend="justify">— Ce?</p>
                  <p rend="justify">—  Să-i las în cetate şi să mă-ntorc cât mai curând.</p>
                  <p rend="justify">— Atunci pentru ce te temi?</p>
                  <p rend="justify">Flăcăul se uită jur-împrejur, apoi îşi duse palma la gură, şoptind:</p>
                  <p rend="justify">— Jur că mutu-i fată.</p>
                  <p rend="justify">—  Maria ştie ceva?</p>
                  <p rend="justify">—  Nu! Ba încă tata a suduit-o că de ce te-a adus tocmai atunci în ograda noastră. Ea cam face de capul ei, dar tata se fereşte de ea, când vin străini pe la noi.</p>
                  <p rend="justify">—  Şi vin mulţi?</p>
                  <p rend="justify">—  Astă-vară au fost, însă acuma numai cei doi. Bălgrădean rămase o clipă pe gânduri, apoi îi puse o mână pe umăr şi spuse:</p>
                  <p rend="justify">—  Dragă Miklos, află că eu ţin la Maria şi poate că ne-om face şogori, aşa că n-aş vrea să nu ajungi la nunta noastră.</p>
                  <p rend="justify">— Ce să fac?</p>
                  <p rend="justify">—  Ascultă tu aici şi are să fie bine. Scoate crucea de la căruţă, după care să te duci la străini să te tânguieşti că trebuie să mergi la covaci, în sat, ca să ţi-o dreagă. Noi vom rămâne pe loc, chipurile, să te aşteptăm. Tu însă, cum treci de cotitura drumului, pui cuiul la loc, la osie, sări pe capră şi dai bice cailor până la voi acasă. Nu uita să-i spui Mariei că o sărut şi că, dacă ne-or îngădui popii, până-n Crăciun facem nunta. Cât despre taică-tău, n-ai decât să-i îndrugi că au dat cătanele peste voi şi i-au luat pe străini. Tu abia ai izbutit să scapi. Ai înţeles?</p>
                  <p rend="justify">— Îhî!</p>
                  <p rend="justify">—  No, atunci fă ce ţi-am spus şi pleacă! Drum bun!</p>
                  <p rend="justify">Mulţumit că fusese ascultat de Miklos, nu-i mai rămânea decât să lămurească şi pe stareţ că oaspeţii lui nu erau decât nişte iscoade şi că alteţa-sa ar fi fost tare mulţumit să afle că au fost prinse cu sprijinul supuşilor săi preacredincioşi. Se-nţelege că acesta primi bucuros şi se grăbi să trimită vorbă pe un călugăr, care ştia călări ca un husar.</p>
                  <p rend="justify">Când auzi trapul pierzându-se în depărtare, Bălgrădean se apropie de cei doi „fraţi”, prefăcându-se a nu şti nimic de cele întâmplate la căruţă.</p>
                  <p rend="justify">—  Vai de mine! se prefăcu el. Pentru ce nu mi-aţi spus şi mie? Fierarul de aici a murit astă-vară şi abia la Sântimbru dacă o da peste vreunul.</p>
                  <p rend="justify">— Ce să facem atunci? se îngrijoră Dupoiul. Oare vom putea înnopta aici?</p>
                  <p rend="justify">—  De bună-seamă! N-aveţi nici o grijă. Numai că va trebui să dormiţi amândoi într-o chilioară, zâmbi oşteanul uitându-se cu coada ochiului la „mut”.</p>
                  <p rend="justify">— N-ar fi pentru prima oară.</p>
                  <p rend="justify">Bălgrădean chibzui că n-ar fi fost rău să-l mai descoase la un vinars îndulcit. Şi nici nu-i fu prea greu, căci moldoveanul, după ce-şi „culcase frăţiorul” într-o chilie, prinse chef de băutură. După ce goliră o carafă, privirile i se făcură cam tulburi şi, cu ochii înlăcrimaţi, dădu să-l pupe pe oştean, oftând din greu.</p>
                  <p rend="justify">—  Să trăieşti, frate Ioane, şi să dea Dumnezeu să n-ai parte de necazurile mele…</p>
                  <p rend="justify">—  Dar ce-ai păţit?</p>
                  <p rend="justify">—  Iacă, ţie ţi-oi spune, că eşti român de-al meu şi n-ai să mă dai de gol. Iubesc! Dar ce spun eu? Sunt nebun după ea! Fac tot ce îmi porunceşte!</p>
                  <p rend="justify">— Cine?!</p>
                  <p rend="justify">—  Ia, fetişcana asta, care-i cu mine.</p>
                  <p rend="justify">—  Păi, ziceai că-i frate…</p>
                  <p rend="justify">—  Da’ de unde?! Ce, nu ţi-ai dat seama? E nespus de frumoasă şi mi-a zdrobit inima. Mă poartă după ea ca pe un câine. Taică-său era cel legat în căruţa cu cătane.</p>
                  <p rend="justify">— Contele?</p>
                  <p rend="justify">—  Chiar el! Să nu crezi că eu sunt vreun sărăntoc, că-s neam boieresc, dar din pricina ei mi-am vândut totul, şi iată-mă pribegind prin lume. Nu ştiu cum are să facă să-l scape pe bătrân şi să ştii că n-am minţit că vrem să-l ducem la Bogaţi, la moşu-meu. Mă topesc cu totul când se uită galeş la mine, dar mă şi îngrozesc când strigă şi mă ceartă. Mi-e teamă să n-o pierd. Mi-a făgăduit că se mărită cu mine dacă izbutim să-l scoatem pe conte. Poate ai să mă ajuţi cumva…</p>
                  <p rend="justify">— Cum o cheamă?</p>
                  <p rend="justify">— Suzana.</p>
                  <p rend="justify">Pe Bălgrădean îl cuprinse mila de sărmanul îndrăgostit, care-şi pierduse capul de pe acum. Ce voiau ei era o mare prostie, dar mai ales acuma, după ce dăduse de ştire la cetate, nu mai aveau nici o scăpare. Se simţi ruşinat că se grăbise, fiindcă bietul om îşi pusese multă nădejde în el şi-i mărturisise totul, iar el…  „Asta se cheamă vânzare!” scrâşni Bălgrădean, căci nu era dintre aceia care să uneltească pe ascuns. După părerea lui, cine lupta împotriva iscoadelor avea dreptul să facă asemenea lor, dar de data aceasta era vorba de o fată care-şi bătea joc de cel care o iubea…</p>
                  <p rend="justify">—  Contele trebuie să fie întemniţat la poarta cetăţii şi nu văd eu cum aţi putea izbuti voi să-l scoateţi de acolo şi să mai şi fugiţi, zise într-o vreme Bălgrădean. De iertare nici vorbă, oricât ar fi de frumoşi ochii Suzanei.</p>
                  <p rend="justify">—  Are asupra ei nişte otravă foarte puternică.</p>
                  <p rend="justify">—  Doar n-are cum să-i ucidă pe toţi paznicii!</p>
                  <p rend="justify">—  Ei, spune şi tu! făcu dezamăgit Dupoiul golind un alt pahar.</p>
                  <p rend="justify">Oşteanul rămase cu privirea în gol, apoi o luminiţă îi scânteie în cenuşiul ochilor. Puse mâinile pe umerii moldoveanului şi-i zise cu hotărâre:</p>
                  <p rend="justify">—  Ascultă-mă, frate Dupoiule. Nu mai avem vreme de pierdut. Până a nu-mi spune toată tărăşenia asta, eu am bănuit ceva necurat şi l-am alungat pe Miklos.</p>
                  <p rend="justify">— Tu? se încruntă moldoveanul.</p>
                  <p rend="justify">—  Da! Dar să vezi că am făcut şi altă prostie: am dat de veste la cetate şi peste câteva ceasuri au să vină cătanele să vă lege.</p>
                  <p rend="justify">— Ai făcut tu asta?! se răsti Dupoiul. Iudă!</p>
                  <p rend="justify">Dădu să se ridice, dar Bălgrădean îl apucă, silindu-l să-l asculte.</p>
                  <p rend="justify">—  Dacă v-aş fi lăsat în pace, acuma aţi fi zăcut lângă conte şi nu ştiu, zău, ce-ar fi spus principele. Eu am făcut-o, tot eu am s-o dreg!</p>
                  <p rend="justify">— Cum?</p>
                  <p rend="justify">—  Te duci şi o aduci pe Suzana la zidul din spatele bisericii, unde sunt nişte bârne. Cu ajutorul lor sărim peste gard tustrei şi ne pierdem urma în pădure.</p>
                  <p rend="justify">— Acuma, noaptea?!</p>
                  <p rend="justify">—  Cunosc toate potecile, nu-ţi fie teamă! Pe o scurtătură am să vă scot în sat la mine, unde aveţi să vă ascundeţi o vreme, iar eu am să iscodesc ce se mai petrece pe la Bălgrad şi vă dau de ştire. Pe urmă vom mai vedea. Hai, du-te după ea!</p>
                  <p rend="justify">Dupoiul se ridică, dar celălalt îi apucă mâna.</p>
                  <p rend="justify">— Pentru ce v-a ajutat Zoltan-baci?</p>
                  <p rend="justify">— Este dintre oamenii contelui. Mai mult, habar n-am!</p>
                  <p rend="justify">—  Bine! Dă fuga! Eu vă aştept acolo, şi vezi să nu daţi peste vreun călugăr. Cât mai pe furiş!</p>
                  <p rend="justify">Cum era de aşteptat, Suzana făcea nazuri şi abia a târât-o până la gard, cât pe ce să strige după ajutor, fiindcă Dupoiul duhnea a vinars şi nu mai avea încredere în el.</p>
                  <p rend="justify">Bălgrădean i-o spuse pe şleau:</p>
                  <p rend="justify">—  Să ştii că vă ajut fiindcă nu vreau să-l văd pe omul acesta, care te iubeşte, atârnând în ştreang! Şi încă ceva: nu care cumva să îţi mai aduci aminte că ai trecut prin Aiud! Pricepi, doamnă contesă? Dacă mă asculţi, vă scap eu pe amândoi şi vă trec peste munte.</p>
                  <p rend="justify">— Dar pe tata?</p>
                  <p rend="justify">—  Asta nu mai ştiu! Am să văd ce-oi putea face, dar numai dacă îmi făgăduiţi că veţi părăsi ţara Ardealului şi că n-aveţi să vă mai întoarceţi vreodată. Dar luaţi aminte că până a nu pleca din satul meu popa are să vă pună cununiile pe cap. Altfel nu mă bag, şi faceţi cum vreţi!</p>
                  <p rend="justify">Bietul Vasile Dupoiul nu înţelegea o boabă din cele ce vorbeau ei, pe limba contesei, dar se bucură nespus când o văzu pe Suzana înduplecându-se să sară zidul.</p>
                  <p rend="justify">Oştenii de la Bălgrad sosiră abia a doua zi pe la prânzişor, căci nu se prea zoriseră şi nu se îndoiră nici o clipă că popii fuseseră bătaia de joc a unor trăsniţi, căci nu dăduseră nici măcar peste căruţaş şi nici nu ştia nimeni de unde venise.</p>
                  <p rend="justify">Dar cel mai uluit fu Axinte Buta, care-şi întâlni prietenul după două zile, teafăr şi nevătămat. Fiindcă îi venise numai calul, se îngrijorase crezându-l lovit în vreo groapă şi chiar avea de gând să dea de ştire maimarilor lor ca să-l caute.</p>
                  <p rend="justify">—  Am fost şi eu la una, râse Bălgrădean.</p>
                  <p rend="justify">—  Bine că n-ai păţit nimic, dar era să se afle că nu eşti, findcă nu ştiu ce nebun şi-a bătut joc de popii din Teiuş şi aceştia au cerut oşteni să prindă nişte iscoade.</p>
                  <p rend="justify">—  Şi i-au găsit?</p>
                  <p rend="justify">—  Aici, lângă Bălgrad? Prostii popeşti!</p>
                  <p rend="justify">—  Dar cu prinşii din bătaie ce s-a mai întâmplat?</p>
                  <p rend="justify">—  S-a răstit alteţa-sa la ei, i-a suduit şi le-a dat drumul, spunându-le că i se făcuse scârbă să-i mai vadă. S-au împrăştiat ca potârnichile, nevenindu-le a crede că n-au păţit nimic.</p>
                  <p rend="justify">—  Toţi?</p>
                  <p rend="justify">—  Numai fostul meu stăpân n-a mai apucat să se bucure de mila prinţului.</p>
                  <p rend="justify">— Nu cumva a fugit mai înainte?</p>
                  <p rend="justify">—  Ba da, însă pe lumea cealaltă. L-au găsit ţeapăn ieri-dimineaţă, în temniţă.</p>
                  <p rend="justify">—  Bine a făcut! răspunse Bălgrădean şi începu să ţopăie de bucurie, sucindu-l şi pe Axinte în fel şi chip, încât acesta crezu că prietenul său păţise ceva la cap pe unde fusese. LAZĂR BORLOVAN GREU AU MAI TRECUT CEI DINTÂI ANI DE MUŞTRU pentru fecioraşul dezrădăcinat din plaiurile bănăţene. Încercase să fugă de la oaste, căci dorul de casă îi sfâşia inima, însă de fiecare dată a fost prins şi nemiloase pedepse a avut de ispăşit. De la o vreme începuse a se obişnui cu noua lui viaţă, şi astfel, atunci când fusese lăsat mai slobod, nici nu se mai gândea să se întoarcă acasă, la Bozovici. Nu-i vorbă că se afla „pe la dracu-n praznic”, undeva pe malurile Rinului, fiindcă împăratul o ţinea tot într-o bătălie cu felurite neamuri ale Europei încă din 1618, şi nici gând de împăcare. Se bătuse cu îndârjire la Nordlingen, Wittstock pe Doose şi în alte locuri, pe care nici nu le mai ţinea minte din pricina ciudăţeniei numelui lor, cu toate că acuma vorbea nemţeşte „ca pe apă”. De fiecare dată însă, fie că se luptau cu şvedul, fie cu frâncul, ori cu alţii, ca un făcut trebuia să dea dosul şi s-o rupă la fugă sfârâindu-i călcâile, laolaltă cu toţi ai lui. Domnul căpitan Erwin Schmidthuber, comandantul companiei, îi suduia de mama focului pe cei care mai scăpau cu viaţă, dar mai apoi îi lăuda, zicându-le: „Tot mai bine să-ţi vadă vrăjmaşul curul, decât să te zgâieşti cu ochii ţepeni la bunul Dumnezeu din ceruri!” Ba uneori le mai dădea şi rachiu, dacă avea de unde. De la o vreme se zvonise că şvezii izbutiseră să-i alunge pe oştenii împăratului, mai din toată Europa, şi asta după ce-şi băgaseră coada şi frâncii, iar domnul căpitan tuna şi fulgera împotriva tuturora, cu osebire asupra propriilor lui oameni, socotindu-i vinovaţi de nevolnicia întregii oştiri. Altcum nu era om rău, mânca şi bea cot la cot cu soldaţii, în timp ce alţi ofiţeri se ţineau cu nasul pe sus şi numai când şuierau plumbii şi spârcuiau şrapnelele se amestecau printre ei, mai mult ca să se dosească.</p>
                  <p rend="justify">Fiindcă regimentul lor fusese „tocat ca un cârnat bavarez”, înălţimea-sa domnul colonel Knapps Friederich a primit îngă-guinţa să-i ducă la Zvolen, prin părţile slovace ale împărăţiei, într-o vale împădurită şi cu oameni nu prea avuţi. Bucuria a fost numai de partea oştenilor, nădăjduind că aveau să-şi mai tragă sufletul după atâta fugă, că localnicii, de altfel, n-aveau ochi să-i vadă. Acolo, Lazăr s-a întâlnit cu un almăjan de-al lui, din Pârlipeţ. Era proaspăt prins la oaste şi suferea asemenea lui odinioară, aşa că bozoviceanul, acum deşcă bătrână, prinse milă de el. Recrutul îi dădu vestea despre cele întâmplate pe plaiurile lor şi Lazăr află despre cumplita moarte a părinţilor săi. La început rămase împietrit, neputând stoarce nici o lacrimă, dar mai apoi izbucni în plâns ca un copil. Abia către seară şi-a mai ogoit durerea şi norocul lui că nu l-a găsit aşa domnul căpitan, că l-ar fi făcut de râs. Apoi, după o vreme începu a uita, zicându-şi: „morţii cu morţii şi vii cu vii”, dar rămase bun prieten cu pârlipeţianul lui, putând vorbi cu el în graiul de acasă.</p>
                  <p rend="justify">Altminteri, pentru faptele lui vitejeşti, Lazăr ajunsese sergent şi însuşi domnul colonel Knapps îi dăduse galoanele cele noi. Se fudulea cu ele, cu toate că domnul căpitan Schmidthuber spunea în gura mare că toţi soldaţii au să ajungă sergenţi, înainte de a crăpa în fruntea celorlalţi. Aceştia mureau cu duiumul şi trebuiau alţi proşti să-i înlocuiască. În schimb domnul feldwebel nu-l mai croia cu rânca peste buci, ca pe un răcan de rând, şi tot era un câştig.</p>
                  <p rend="justify">Într-una din zile, pârlipeţeanul plecă cu o ceată să izgonească nişte zurbagii unguri ce se împotriveau cu armele, înălţimii-sale împăratul. Era o treabă uşoară, răzvrătiţii nefiind prea mulţi, dar tânărul nu s-a mai întors din încăierare. Tovarăşii lui de arme spuseseră că l-ar fi văzut prăbuşindu-se rănit, ori poate şi mort, fiindcă mai căzuseră vreo doi, dar Lazăr ştia prea bine că, şi dacă ar fi fugit oşteanul, ceilalţi nu l-ar fi dat de gol. Oricum, îi părea rău după el ca după un frate mort. Îşi făgădui că avea să treacă odată prin satul lui să vadă dacă scăpase cu adevărat, sau poate că sărmanul zăcea ţeapăn prin vreo groapă, acoperit cu pământul săpat de ghiulele, fără să aibă o cruce la căpătâi. Asta era soarta oşteanului!</p>
                  <p rend="justify">Primăvara anului 1644 îl găsise tot la Zvolen, dar o dată cu ea regimentul căpătase porunca de plecare spre ţara ungurească mai către miazăzi. Acolo izbutiseră ardelenii lui Kemeny Ianoş, un viteaz a cărui faimă trecuse de mult fruntariile ţării, să izgonească pe oştenii împărăteşti şi acuma le ţâţâia fundul celor de la Viena ca nu cumva ostile şvezilor să se unească cu cele transilvănene. Cum întreaga Boemie şi Moravie era bântuită de ei, lesne le-ar fi venit mai apoi să împresoare cetatea împărătească. „Băgaţi bine în capetele voastre păduchioase, le spusese la plecare domnul căpitan, că de nu ne tăiem drum prin carne de ardelean, ca să răzbim la Pojon, în pusta ungurească ne vor putrezi ciolanele. Căpcăunul de Kemeny are să vă jupoaie de vii, trântorilor, dacă nu vă veţi arăta şoimi în bătălie. Şi, să fiu înţeles bine, nu vă cer aripi ca să puteţi fugi mai repede, asemenea lor, ci numai bărbăţia zburătoarei! Aţi priceput, dobitocilor?…  Aşadar, copiii mei, înainte cu Dumnezeu şi gloria veşnică să vă acopere, vitejilor!” Aşa de înflorat era felul de a vorbi al domnului căpitan. Sudălmile şi ameninţările nu lipseau niciodată şi se împleteau în gura lui cu cele mai duioase mângâieri. Oştenii îl cunoşteau prea bine, şi pentru asta ţineau la el! Din spusele ofiţerului înţeleseră mai curând că o nouă fugă avea să aibă loc, şi nu-şi mai băteau mintea încotro s-o mai apuce. Undeva tot aveau să se oprească, dar de biruit pe Kemeny, nici vorbă!</p>
                  <p rend="justify">În sunetele fluierelor şi darabanelor, regimentul s-a pus în mişcare, sub privirile bucuroase ale locuitorilor, care le urau în gura-mare să se ducă „unde şi-a dus mutu’ iapa”, dar asta pe limba lor, aşa că, nepricepând, oştenii erau tare încântaţi că îndărătnicii slovaci se arătau binevoitori până la urmă. Prin satele prin care treceau ori pe la răscruci de drumuri se împreunau cu alte cete, căci porunca fusese dată pentru întreaga oaste din Slovacia. Nimeni însă nu-i îmbia nici măcar cu o cană de apă.</p>
                  <p rend="justify">Ţărănimea stătea la fereală şi doar câinii furioşi se arătau la drum. E drept că şi soldaţii când prindeau vreo orătanie ori altă necuvântătoare bună de mâncat nu se dădeau în lături de a pune stăpânire pe ea, ca să-şi mai astâmpere goliciunea maţelor. Lazăr mărşăluia cu acel gol în pântece pe care-l avea mereu oşteanul împăratului, fiindcă bucata de pâine neagră şi mucedă nu ţinea de foame, măcar că o dumica alene, ca să i se pară mai multă. Încercând să uite de pârdalnica foame îşi lăsa gândurile să-i zboare aiurea, dar mereu i se arăta în faţa ochilor slana lată de o palmă de pe vremea când era acasă şi nu ştia ce-i grija. Ba, dacă trăgea aerul în piept, simţea şi mirosul iute al afumăturii! „La ce dracu m-oi bate eu acuma cu Kemeny?” se întreba el în gând. E drept că jurase credinţă împăratului, dar popa ce fusese de faţă atunci era unul papistăşesc, ori luteran, şi din tot ce bălmăjise pe nemţeşte n-a înţeles o iotă. „Totuşi, era un om cu har preoţesc şi Dumnezeu, drăguţul, îl şi însemnă la catastif de îndată ce-l aude. Cel de sus ştie nemţeşte, şi nu-i de şagă, ca atunci când este vreun popă român, căruia nu-i pricepe limba, că de aia nu ne prea ascultă rugăciunile noastre. Mai bine să nu mă supăr cu nimeni, nici în cer nici pe pământ.” De la o vreme un gând chinuitor i se înfipse în creştet. „Dar dacă aş fugi? Dacă vom izbuti să-l alungăm pe Kemeny ar trebui să mă duc în oastea lui, că de ne bate el pe noi ar putea spune că m-am dat de partea celui mai tare. Aşa am să fac!” Ardeleanul era vestit şi a lupta sub porunca lui era o mare cinste. Nici vorbă de asemenea ghenerali în oastea împăratului.</p>
                  <p rend="justify">Înfloriseră toţi pomii de pe colinele ce străjuiau pusta ungurească la miazănoapte, iar ploaia de gâze zburda printre ei, făcându-i să fremete de viaţă. Rândunicile săgetau văzduhul, iar câte o ciocârlie se avânta în înaltul cerului, de credeai că va părăsi păcătosul nostru pământ pentru vecie. Oricum, bietele vieţuitoare nu puteau şti cu ce ţel se târau oamenii ce poposiseră acum pe coasta unui deal din preajmă. Era un povârniş mai drept, parcă făcut anume pentru lăcaşurile săpate de tunari, ca să-şi adăpostească acolo uneltele aducătoare de moarte. Împletiseră nuiele cu proptele şi adunaseră ghiulele purcoi pe lângă tunuri, spre a le fi mai la îndemână. Apoi se aşezară în aşteptarea vrăjmaşului, dar se pomeniră mai întâi cu pifanii împărăteşti, chiar în nasul lor. Către latura dinspre stânga se căsca o râpă surpată de ploi şi de vântul care muşca din coasta dealului, prăvălind pământul până la malul pârâiaşului care se strecura la poalele lui.</p>
                  <p rend="justify">Grenadirii domnului căpitan Schmidthuber, ca de altfel întreaga pedestrime, împânziseră dealul, coborându-se şi la vale, unde dădură peste călăreţi. De fapt nu se dăduse o singură poruncă şi oştenii se vânzoleau de colo-colo, după cum le trăsnea prin cap domnilor ofiţeri cu ranguri mari. Numai tunarii rămâneau ţanţoşi pe locurile lor, uitându-se batjocoritor la cei din jur. Era a cincea zi din luna lui florar a anului 1644, iar soarele fierbinte învăluia cu razele lui binefăcătoare pe oştenii istoviţi, abia scăpaţi de vitregia iernii. Asemenea vreme nu prea te îmbia la bătaie şi mulţi erau aceia care picoteau cu gândurile rătăcind departe, în lume. Căpătaseră porţia de rachiu, după cum era obiceiul dinaintea încăierărilor, dar de vreo două zile nu puseseră mâncare caldă în gură, căci, bună, ori rea, tot se chema că îmbucau ceva.</p>
                  <p rend="justify">Domnul căpitan Schmidthuber îşi rândui oamenii în preajma pârâului, cu toată împotrivirea călăreţilor, care cereau să-i trimită pe toţi sus, pe deal, ca să nu-i încurce pe ei. Nici nu vru să audă şi, cum era cunoscut ca un mare încăpăţânat, fu lăsat, în pace de gingaşii ofiţeri de cavalerie, care nu se mai înjosiră să stea de vorbă cu „mocofanul”. Acesta îşi văzu de treabă şi trecând pe la fiecare oştean îi spuse ce avea de făcut, după care se caţără pe surpătură spre a-şi arunca privirea asupra satului Dregelypalank, aflat în mâna duşmanului. Se întoarse apoi către oamenii lui şi răcni:</p>
                  <p rend="justify">—  Copii! Ce vedeţi voi, acolo, nu-i decât un sat împuţit, dar pentru noi este mai frumos ca Praga, ori Parisul. Unde-s ţărani e şi mâncare! De vă învredniciţi, al vostru este, lihniţilor! Puteţi să vă umpleţi burţile cu bunătăţi până veţi crăpa! Başca muierile! Dar nu uitaţi, şoimilor, că acolo mai sunt şi ardelenii. Să nu cumva să vă scăpaţi pe voi de teamă, că apoi mai mâncaţi pe dracu! Aţi priceput, bandă de tâlhari?</p>
                  <p rend="justify">Deşi strigase cât l-a ţinut gâtlejul, doar cei de lângă el părură a-i fi auzit îndemnurile, ceilalţi nici nu-l băgară în seamă, rămânând tăcuţi pe mai departe. Numai bine că sergentul Lazăr Borlovan găsi prilej să-l iscodească:</p>
                  <p rend="justify">—  Domnule căpitan, am auzit că acolo, în vale, la Kemeny, ar fi şi români. Drept îi? Noi din…</p>
                  <p rend="justify">—  Mai întâi, sergent, tu n-ai voie să-i zici „Kemeny”, că n-a mâncat fasolea din cazan cu tine şi nici n-aţi împărţit păduchii laolaltă. Ai înţeles! El este „domnu’ general” şi mai apoi să ştii că este un mare ticălos, care a adunat sub steagurile lui toată pleava, aşa că sunt şi români. Ai auzit tu de ei? Pe naiba! Aceia sunt mai ai dracului decât căpcăunii din Ardeal, că-s aduşi de dincolo de munţi. Se bagă în încăierare ca chiorii şi au colţi ca de lup, cu care-şi sfâşie duşmanul, adică pe tine, dobitocule. Vezi să nu-ţi scape!</p>
                  <p rend="justify">—  Aşa am să fac, domnule căpitan!</p>
                  <p rend="justify">—  Bravo, sergent! Tu de ce neam eşti?</p>
                  <p rend="justify">—  Român, domnule căpitan! răspunse Lazăr cu mândrie. Schmidthuber trase o înjurătură şi-i porunci să plece cât mai repede ca să nu-i tragă o cizmă în boaşe, spre învăţare de minte, ca să nu-şi mai bată joc de ofiţerul lui.</p>
                  <p rend="justify">De fapt bănăţeanul nu vrusese decât să-şi spună păsul, căci atât el cât şi alţii din companie, mai cu seamă ardelenii, nu prea se îndemnau să se bată cu cei de acelaşi sânge, dar nu se putea înţelege cu trăsnitul de Schmidthuber, aşa că-l lăsă în plata domnului.</p>
                  <p rend="justify">Trâmbiţele răsunară dinspre sat şi în răpăitul tobelor oştirea transilvană intră în luptă. Venea mai întâi pedestrimea, în bună rânduială, de parcă s-ar fi aflat la muştru şi nu la război. Pe dată prinseră a trosni tunurile, învăluindu-se în nori de fum care acoperiră coasta dealului. Unde muşcau ghiulelele pământul, ţărâna împroşcată orbea pe cei din jur şi nu puţini cădeau seceraţi de schije, locul lor fiind luat de alţii, din spate, şi rândurile înaintau fără preget.</p>
                  <p rend="justify">—  Nu se tem! scrâşni Schmidthuber. Vin de parcă ar fi poftiţi la vreun ospăţ. Să nu vă lăsaţi, feţii mei. Să ştiţi că vă spânzur, până la unul, dacă vă lăsaţi căsăpiţi de ei! strigă el în gura mare.</p>
                  <p rend="justify">Curând începu adevărata înfruntare şi, cu toate că soldaţii împăratului aveau locurile cele mai bune, ardelenii începură a-i împinge la deal, înspre tunuri. Atunci s-a dat poruncă să iasă călărimea, spre a-i sili să bată îndărăt şi în acest chip se goli valea, iar ceata lui Lazăr Borlovan rămase proptită chiar pe buza râpii, neavând unde se mai duce.</p>
                  <p rend="justify">Din locul unde se afla, sergentul scrută câmpia pe unde năvăleau husarii şi îşi dădu seama de primejdia ce i-ar fi păscut de s-ar fi aflat în calea lor, aşa că porunci să rămână pe loc, în aşteptare. Văzu tot atunci că în fruntea pedestrimii erau căpeteniile călare, dintre care cel mai falnic trebuie să fi fost însuşi „domnu’ general” Kemeny şi Lazăr nu-şi mai desprinse privirile de la el.</p>
                  <p rend="justify">Cu toate că husarii învăluiseră oastea împărătească pe margini, Kemeny se avântă de unul singur pe povârniş şi, vrând să se tragă din faţa tunurilor, ajunse chiar pe marginea surpăturii, de care nu ştia. Un pas greşit al calului şi acesta se prăvăli în râpă, cu călăreţ cu tot, în mijlocul oştenilor lui Lazăr. Bănăţeanul văzuse primejdia şi tocmai voia să-i strige să se ferească, însă nu mai avu când. În schimb se auzi vocea domnului căpitan, care se ivi sus, pe culme:</p>
                  <p rend="justify">—  Prinde-l sergent, că-i Kemeny! Leagă-l şi ţine-l…</p>
                  <p rend="justify">Dar nu mai apucă să spună nimic, fiindcă un plumb i se înfipse în gâtlej şi-l prăvăli la rându-i în vale, numai că fără suflare.</p>
                  <p rend="justify">Pretutindeni se auzeau strigăte de „Vowarts, Jesus-Maria”, sau „Ucide”, încât nici nu-ţi puteai da seama care erau mai tari.</p>
                  <p rend="justify">Ardelenii se înghesuiau să pătrundă în vale, iar din spate se îmbulzeau soldaţii împăratului. De soarta lui Kemeny nu mai ştia nimeni, căci puţinii însoţitori ce-l urmaseră pe deal fuseseră doborâţi şi acuma zăcea neputincios cu piciorul prins sub calul care-şi frânsese gâtul. Numai Lazăr era în preajma lui, şi nici el nu ştia ce să facă. Dacă ar fi fost altcineva, s-ar fi repezit să-l străpungă, ori să-i ceară să se dea prins, dar acuma îl avea în faţă pe „domnu’ general” şi…  Trebui ca însuşi Kemeny să-l facă să priceapă, prin semne, că voia să fie scos de sub leşul calului.</p>
                  <p rend="justify">Ca la poruncă sergentul îl trase cu băgare de seamă, apoi îl susţinu până se aşeză pe o buturugă şi, încremenind în faţa lui, răcni ca la mustru:</p>
                  <p rend="justify">—  Înălţimea-voastră, eu sunt sergentul Borlovan Lazăr din al 23-lea regiment de grenadiri al majestăţii-sale împăratul.</p>
                  <p rend="justify">Cu toată durerea ce o simţea prin mădulare, Kemeny nu se putut ţine să nu zâmbească, deşi nu înţelesese ce-i îndrugase pe nemţeşte oşteanul. Bănui însă că-i cere sabia şi-i răspunse pe ungureşte:</p>
                  <p rend="justify">—  Ba nu, fecior! Ai să mă duci la generalul tău şi numai aceluia îi voi încredinţa spada mea. Ai înţeles?</p>
                  <p rend="justify">De data asta Lazăr fu în încurcătură şi, fără să-şi dea seama, o luă pe româneşte:</p>
                  <p rend="justify">— No, acu ce naiba mă fac? N-am priceput nimic.</p>
                  <p rend="justify">Generalul râse de astă-dată de-a binelea şi-i răspunse în aceeaşi limbă:</p>
                  <p rend="justify">—  De ce nu spus că tu eşti olah? Ungureşte nu ştii?</p>
                  <p rend="justify">— Nu, domnule general!</p>
                  <p rend="justify">— Ce căutat tu aici! Tu ardelean! Trebuie fii cu mine!</p>
                  <p rend="justify">Nu prea vorbea el bine limba iobagilor săi, dar se mai descurca, şi iată că la necaz i se dovedise de folos. Se afla în mâinile duşmanilor şi era îndeajuns ca acest olah să-l dea pe mâna unui ofiţer sau gradat, şi totul s-ar fi sfârşit. Ai lui nici gând să mai răzbească până aici. Văzând faţa deschisă şi mai ales privirea supusă din ochii lui Lazăr, îi dădu prin cap că ar mai putea încerca, prin vicleşug, să scape.</p>
                  <p rend="justify">—  Cum de nu lupţi în oastea mea? Acolo fraţi la tine! Tu nu trebuit fii oştean la împărat! îi vorbi el blând, punându-i mâna pe umăr.</p>
                  <p rend="justify">—  Soarta, măria-ta! M-au prins la băutură şi am jurat credinţă.</p>
                  <p rend="justify">—  Asta jurământ nu fost bun, că silit la tine. La mine este popă de la voi şi dezleagă să vii acasă. Spune, ca facem?</p>
                  <p rend="justify">—  Ce porunciţi, Înălţimea-voastră! răcni iarăşi Lazăr, fără să se clintească, după cum cerea regulamentul ostăşesc.</p>
                  <p rend="justify">—  Atunci, fain! răsuflă uşurat Kemeny. Tu scoţi pe mine la capul văii, unde luptă ardelenii. Apoi laşi la dracu împăratul şi intri în slujbă la mine. Acolo loc la tine!</p>
                  <p rend="justify">—  Am înţeles, luminăţia-voastră! răspunse scurt Lazăr.</p>
                  <p rend="justify">—  Să mergem! hotărî Kemeny, ridicându-se de pe bolovan. De întreabă careva la tine, spui că eu prins şi poruncă este să duci pe mine la general al vostru. Cum spune la el?</p>
                  <p rend="justify">—  Eu nu-l ştiu, Înălţimea-ta, că maimarele nostru îi domnul colonel Knapps, dar altul…</p>
                  <p rend="justify">—  Nu-i bai! Spui cum vrei tu, numai să nu laşi să ia pe mine altcineva. Cal este?</p>
                  <p rend="justify">— Nu avem, domnule general, că noi suntem grenadiri.</p>
                  <p rend="justify">Kemeny zâmbi de sârgul ostăşesc cu care-i răspundea tânărul.</p>
                  <p rend="justify">Vacarmul bătăliei, care se cam îndepărtase într-un timp, acuma se apropia din nou şi curând văioaga se umplu de soldaţi împărăteşti, care-şi căutau scăparea prin fugă. Lazăr îl trase pe general lângă un copac găunos, iar el se aşeză în faţă, de parcă l-ar fi păzit.</p>
                  <p rend="justify">Un locotenent subţirel, trecând pe lângă ei, îi zise:</p>
                  <p rend="justify">—  Ucide-l naibii pe grof şi fugi cu oamenii tăi, sergent, că te prind ungurii te ucid.</p>
                  <p rend="justify">—  Am înţeles, Înălţimea-voastră, răspunse bănăţeanul salutând, dar nu se clinti.</p>
                  <p rend="justify">Alţi fugari dădură peste ei şi puţin a lipsit să nu fie amândoi ucişi cu săbiile, văzând cerbicia cu care se îndârjea Lazăr să-l apere pe prins.</p>
                  <p rend="justify">„Am porunca domnului colonel să-l grijesc ca pe ochii din cap pe domnul baron”, răspundea el oricui îl întreba.</p>
                  <p rend="justify">—  La dracu! răcni o namilă de bavarez, plin de sânge din cap până-n picioare. Dă-i maţele afară şi fugi cât vezi cu ochii, că nu mai apucă colonelul să-l vadă viu pe ăsta!</p>
                  <p rend="justify">Vrând să-i arate cum să facă, sângerosul oştean se repezi cu sabia, dar, poticnindu-se în genunchi, se prăbuşi din pricina plumbului tras de Lazăr. Ceilalţi se opriră înmărmuriţi şi răcniră: „Trădare!”, îmbiindu-se care mai de care să-i ucidă pe amândoi. Şi nu se ştie cum ar fi făcut faţă Lazăr atâtor furioşi, dacă nu s-ar fi auzit deodată înspăimântătorul strigăt: „Vin husarii!” Pe dată dădură bir cu fugiţii, lăsându-i în plata domnului şi pe sergent şi pe groful lui, neîndoindu-se, că cel dintâi avea să-şi plătească prostia sub lăncile călăreţilor ardeleni.</p>
                  <p rend="justify">Dar cum aceştia se iviră, Kemeny le făcu semne şi începu să strige chemându-i la el. Curând fură înconjuraţi şi un husar era cât pe ce să-l străpungă pe Lazăr, crezând că de adevărat le prinsese căpetenia.</p>
                  <p rend="justify">—  Feciorul acesta mi-a scăpat viaţa! se împotrivi generalul, îndepărtându-i lancea. Nu care cumva să vă atingeţi de el!</p>
                  <p rend="justify">Călăreţii se uitară nedumeriţi la sergentul „neamţ” care încremenise, aşa cum se cerea la regulament când în faţa ta erau numai domni ofiţeri.</p>
                  <p rend="justify">—  Să fie dus în cortul meu, până isprăvim lupta! urmă Kemeny. Mie aduceţi-mi un cal şi să nu ne pierdem vremea!</p>
                  <p rend="justify">Husarii îl dădură pe Lazăr în seama unor oşteni, cărora în fugă le spuseră porunca generalului de a fi dus la cortul lui. Aceştia, ca nu cumva să le scape, îl legară fedeleş şi-l aruncară pe jos la intrare. Acolo a zăcut vreme de patru ceasuri, până ce, biruitor, Kemeny s-a înapoiat. Oştirea împăratului fusese spulberată, dar s-a mâniat cumplit văzându-şi binefăcătorul cetluit ca un tâlhar. El singur i-a tăiat legăturile şi în văzul tuturor l-a îmbrăţişat.</p>
                  <p rend="justify">—  Tu iartă pe mine! i-a zis el pe româneşte, după care s-a întors către ai lui, spunându-le ungureşte: Acest olah s-a dovedit cu multă credinţă pentru plaiurile unde s-a născut şi, când el era mai tare, n-a pregetat să treacă de partea noastră, unde-i locul lui firesc. Pentru fapta lui vitejească îl răsplătesc de faţă cu toată lumea şi-l fac hotnog în oastea mea. Aşa am hotărât!</p>
                  <p rend="justify">Câteva mormăieli nu prea arătau mulţumire în rândul oştenilor, dar Lazăr nu pricepuse nimic şi, după ce i se spuse pe limba lui, dădu să sărute mâna generalului drept mulţumită, stârnind zâmbete batjocoritoare în jur. Dar privirea tăioasă a lui Kemeny îi făcu pe îndrăzneţi să-şi plece capul.</p>
                  <p rend="justify">Mai târziu, în drum spre casă, Kemeny află că tânărul olah nu era altul decât feciorul acelui Marcu, vestit dregător al răposatului Grazziani, ce fusese domn al Moldovei. Vestea făcu ocolul taberei şi chiar şi cei mai porniţi împotriva lui fură nevoiţi să se încline atunci când generalul îi făgădui să-l facă, în curând căpitan. Astfel bănăţeanul nimeri în mijlocul unor ofiţeri a căror limbă n-o înţelegea, în schimb cea mai mare parte din ei ştiau româneşte, chiar dacă asta nu prea le era pe plac.</p>
                  <p rend="justify">Războiul împotriva împărăţiei nu s-a isprăvit cu biruinţa de la Dregelypalank, ci întreaga vară a acelui an a durat izgonirea oştenilor nemţi din Ungaria de Sus, Kemeny devenind astfel adevăratul ei stăpân. Dar numai după încă patru ani avea să se aştearnă liniştea şi pacea pe meleagurile europene răscolite de luptele dintre creştini, spre marea îngrijorare a pagânilor.</p>
                  <p rend="justify">Când toată lumea a răsuflat uşurată şi generalul a trebuit să se întoarcă în Ardeal, se înţelege că l-a luat cu sine şi pe bănăţean. Îl îndrăgise pentru mintea lui ascuţită, dar şi că în mai multe rânduri îşi pusese pieptul lui la bătaie ca să-l apere şi nu o dată fusese rănit, dovedind astfel că-şi merita pe deplin cinstea de căpitan. Cum nu mai avea pe nimeni la Bozovici, Lazăr şi-a urmat noul stăpân, dar nu mai înainte de a trece prin satul său, de unde luă o straiţă cu pământ ca să-l împrăştie peste sfoara de moşie ce i-o dăruise prinţul Rakoczy, atunci când auzi de faptele sale vitejeşti. Apoi, când în scaunul ţării s-a urcat feciorul ce purta acelaşi nume, fu nevoit să se mute şi el la Bălgrad, căci Ianoş Kemeny era nu numai cel dintâi general al ţării, dar şi prieten bun al prinţului. Acesta îi dădu sub poruncă numai români, măcar că acuma se descurca binişor şi pe ungureşte, dar voia să-l trimită în Moldova, la Vasile-vodă, cu o treabă de mare taină. Din suita lui Kemeny mai făceau parte şi hotnogii Bălgrădean şi Buta, care fuseseră aleşi anume pentru credinţa lor. Se zvonea că de acolo aveau să aducă o mireasă pentru un frate de-al lui Rakoczy şi erau chiar dezamăgiţi că nu era vorba de vreo încăierare cu turcii, ci poate cu…  cazacii!PEŢITORII NEÎNCETATELE ÎNFRUNTĂRI CU ŞLEAHTICII păreau a-l face pe Timuş să mai uite de focul inimii, dar n-a fost chiar aşa. În răstimp, fata cea mare a hospodarului a nuntit cu cneazul Radzwil, iar Ruxandra s-a întors de la Istanbul. De fapt nici acolo nu fusese ţinută în prea mare străşnicie, căci stătuse în casa părintelui ei, chiar în apropierea mării, pe lângă saraiul cel nou – yeni sarai, cum îi spuneau turcii. Putea să se ducă oriunde i-ar fi fost voia, numai să nu iasă pe porţile oraşului, dar domniţa nu obişnuia să se îndepărteze de frumoasa grădină unde visa deseori la meleagurile ei îndepărtate.</p>
                  <p rend="justify">Încrezându-se în spusele voievodului, Timuş fu cât pe ce să se ducă el însuşi la Ţarigrad şi să împlânte pumnalul în ticălosul pribeag, care ar fi vrut să se însoare cu aleasa inimii lui. Fiind însă încurcat în luptele cu şleahticii s-a înduplecat să-l trimită pe rusul ce încăpuse pe mâinile lui Kenaan-paşa şi sfârşise în Bosfor. Hatmanul nu ştia însă de cruda soartă a omului său, ci aflase că tânărul „rival” era în mare prietenie cu însuşi sultanul. Din păcate încă nu-i ajunsese vestea despre înapoierea domniţei Ruxandra la Iaşi, aşa că se hotărî să meargă el în bârlogul turcului şi s-o scoată de acolo. Porunci să-i fie adus Şevach, singurul telal evreu, care se bucura de oarecare trecere în ochii lui şi de care se slujea uneori.</p>
                  <p rend="justify">—  Măi Iuda! îl apucă hatmanul pe după gât, de parcă ar fi fost un bun prieten. Am trebuinţă de bani, dar mai ales de o călăuză deşteaptă ca tine, ca să mă strecor la Ţarigrad.</p>
                  <p rend="justify">—  Măria-ta în gura lupului, ori n-am priceput eu prea bine?! se miră evreul. Mai bine aruncă-te în Nipru şi ai să fii mai în câştig, căci moartea are să-ţi vină cu mai multă uşurinţă. Turcii au să te taie bucăţică cu bucăţică şi să te săreze ca să nu te împuţi până îi muri, după care au să-ţi pună pielea pe băţ.</p>
                  <p rend="justify">—  Cum de îndrăzneşti să-mi cobeşti asemenea cazne, tică-losule?! se înfurie Timuş.</p>
                  <p rend="justify">—  Doamne fereşte…  departe de mine asemenea gânduri! Eu am spus numai ce-ai să păţeşti, dacă măria-ta te-ai duce acolo.</p>
                  <p rend="justify">—  Păi tu de ce crezi că am nevoie de cineva priceput şi dat dracului, ca tine? Să mă ascundă! Neamul vostru îi împrăştiat în toată lumea şi nu se poate să nu ai tu pe cineva, care să mă sprijine în ce am eu de gând.</p>
                  <p rend="justify">—  Am zis că nu? Totuşi, dacă nu ţi-i cu supărare, aş putea să aflu şi eu despre ce este vorba?</p>
                  <p rend="justify">—  Vino tu cu banii, şi pe drum voi avea timp să-ţi spun tot oful inimii mele.</p>
                  <p rend="justify">—  Iacă, asta n-oi face-o, măria-ta! se împotrivi Şevach. Ştiu că ai să mă spânzuri, sau cine poate ghici ce alte schingiuiri am să sufăr şi cei şase copii au să-mi rămână orfani pe drumuri, şi-aşa, şi-aşa…  Dar când i-ar vedea cazacii, după ce eu te-oi duce la pierzanie, ei ce vor mai păţi? Nu de alta, dar cine a mai pomenit cazac să poată sta mascat mai lungă vreme în Ţarigrad?</p>
                  <p rend="justify">—  Deci nu vrei, porcule! După ce ne-ai supt tot sângele şi aurul, te scapi pe tine de frică dacă te roagă omul să-l ajuţi la nevoie? Aşteaptă tu, scârnăvie…</p>
                  <p rend="justify">—  Stai, măria-ta, că de pomană te mânii! încercă evreul să-l domolească. Dacă am zis că nu merg cu un cazac, asta nu înseamnă că nu pot să mă duc eu singur şi să împlinesc tot ce mi-ai porunci.</p>
                  <p rend="justify">Timuş se uită chiorâş la el gata să-i treacă furia, căci în isteţimea şi viclenia jidovului avea deplină încredere.</p>
                  <p rend="justify">—  Măi, Şevach, ai fi tu în stare să faci asta pentru mine?</p>
                  <p rend="justify">—  Mă duc şi-n iad, dar tot singurel, căci ce să cauţi măria-ta acolo, unde-i ca şi la Ţarigrad?</p>
                  <p rend="justify">—  Se pare că nu eşti chiar aşa de al dracului, iudo! rânji Timuş. Numai că prea fierbi omul până-i faci un bine. Nu v-ar mai răbda bunul Dumnezeu, pe care voi l-aţi vândut şi răstignit, dar tu poate ai să capeţi îndurarea sfântului Petre, că ai inimă bună, mai ales minte, tâlharule.</p>
                  <p rend="justify">Îi spuse apoi tot ce avea pe suflet, mai cu seamă despre robia domniţei Ruxandra la păgâni şi-i ceru să facă şi ce nu s-ar fi putut, numai s-o scoată de acolo. Pomeni şi de pribeagul fecior de domn, la care se gândise hospodarul Moldovei să şi-l facă ginere şi l-a îndemnat a nu mai pregeta să-l ucidă.</p>
                  <p rend="justify">—  Aşa ţi-a spus Vasile-vodă? întrebă Şevach cam neîncrezător.</p>
                  <p rend="justify">—  Pui la îndoială spusele mele? Cine să ştie mai bine ca el?</p>
                  <p rend="justify">—  Oi, vei, dar cum poţi crede cuvintele acelui vulpoi?</p>
                  <p rend="justify">—  Bagă de seamă cum vorbeşti, târâtură!</p>
                  <p rend="justify">—  Asta-i o mare laudă, măria-ta. Înseamnă deşteptăciune şi domnul Moldovei nu duce lipsă de aşa ceva, numai că nu trebuie să te încrezi orbeşte în spusa lui.</p>
                  <p rend="justify">—  Poate că ai şi tu dreptate. Totuşi este limpede că ţâncul urmăreşte scaunul lui tătâne-său, iar Vodă i-ar da fata ca să-l potolească şi să-l supună ca ginere.</p>
                  <p rend="justify">—  Păi dacă-i pribeag şi hoinar, muiere pe cap îi mai lipeşte? se nedumeri Şevach. Afurisită treabă, mai cu seamă că tocmirea unui ucigaş înseamnă o adevărată avere pentru un pârlit ca mine, se mai văicări evreul.</p>
                  <p rend="justify">—  Nu te plâng eu pe tine! Dacă te-aş scutura, numai aur ar ieşi din tine! Cu spada, ori otrava, fă ce-i şti, numai să mă scapi de acel Mihnea şi pe fată s-o aduci teafără la Iaşi, deocamdată. Dacă izbuteşti asta, te umplu de avere, iar de nu, îţi scot maţele şi ţi le bag pe gât. Aşa să ştii!</p>
                  <p rend="justify">—  Ar însemna să nu mai viu nicicând, fără isprava ce mi-o cere măria-ta, numai că eu poftesc să mor de bătrâneţe, printre ai mei, şi să mă hrănesc cu pâine, nu cu maţele mele. Am să fac tot ce porunceşti, numai că până atunci am şi eu o rugăminte: să îngădui pe vărul nevesti-mii, Moshe ben Avrum, să ţină o mică dugheană în Zaporoje. Nu-i mare lucru de capul lui, dar are o droaie de copii…</p>
                  <p rend="justify">—  Bine! Asta se poate! Însă şi pe tine am să te răsplătesc, dacă faci treabă bună.</p>
                  <p rend="justify">—  Să te audă bunul Dumnezeu din ceruri, măria-ta, şi să-ţi dea şi ţinere de minte, că până atunci îi lungă vreme şi eu am să-ţi aduc o socoteală de toţi banii ce-i voi cheltui. Nu de alta, dar acuma sunt silit să mă împrumut…</p>
                  <p rend="justify">—  Lasă, nu te mai văicări atâta! Ştiu eu că ai s-o scoţi la capăt cu toate. Acuma nu mai pierde vremea, şi vezi de fă treabă ca lumea! Dar Şevach lipsi mai puţin decât s-ar fi aşteptat hatmanul, care se trezi cu el pe nepusă masă, după numai o lună de zile.</p>
                  <p rend="justify">—  Ai făcut ceva? îl întâmpină Timuş, nerăbdător.</p>
                  <p rend="justify">— Tot ce-ar fi trebuit.</p>
                  <p rend="justify">—  Ai scăpat domniţa?</p>
                  <p rend="justify">—  N-am avut cum, fiindcă de acum trei luni se află la Iaşi Dar nici acolo n-a dus-o prea rău. Ce robie?…  Ce ostatecă…?</p>
                  <p rend="justify">—  Să mă fi minţit oare hospodarul?!</p>
                  <p rend="justify">—  Nu de tot. Jupâniţa a fost la Ţarigrad, ca zălog, dar nu la sărai.</p>
                  <p rend="justify">— Dar pe acel ticălos l-ai ucis?</p>
                  <p rend="justify">—  De ce sa moară, când îi atât de tânăr şi frumos?</p>
                  <p rend="justify">—  Tu îţi baţi joc de mine, câine? ridica Timuş pumnul.</p>
                  <p rend="justify">Şevach se dădu speriat înapoi şi întinse braţele în semn de iertare.</p>
                  <p rend="justify">—  N-ai spus măria-ta că nu trebuie să se însoare cu domniţa Ruxandra? Nici n-are să fie nuntă! Băiatul n-a gândit vreodată la aşa ceva. Mai mult chiar, din câte am aflat, ar cam da târcoale unei surori de-a sultanului, aşa că nici gând să mai vie la Iaşi, câtă vreme ar putea ajunge mare dregător la Poartă. Pentru ce să mai fi dat atunci banii de pomană? Ar fi fost numai o risipă în vânt, aşa că l-am lăsat în pace.</p>
                  <p rend="justify">—  Cum s-ar zice, n-ai făcut nimic! Te pomeneşti că mai vrei şi răsplată pentru asta?</p>
                  <p rend="justify">—  Dar ce, eu am dorit să mă plimb pe la Ţarigrad? De asta îmi ardea mie?</p>
                  <p rend="justify">—  Te-ai întâlnit cu neamurile tale cele spurcate şi aţi mai pus la cale alte blestemăţii, îl repezi Timuş.</p>
                  <p rend="justify">—  Atâta bine să văd, dacă am rude în afară de Zaporoje. Am bănuit eu că n-am să mă îmbogăţesc…</p>
                  <p rend="justify">—  Bine, bine! Lasă că ai să capeţi! făcu din mână hatmanul.</p>
                  <p rend="justify">—  Cu atât mai bine, căci o să mai ai trebuinţă, măria-ta, şi de un olăcar la Iaşi, ori în Lehia.</p>
                  <p rend="justify">— Pentru ce?!</p>
                  <p rend="justify">—  Vasile-vodă a căutat să-ţi facă duşmani la Ţarigrad, punându-te împotriva beiului pribeag. Acesta este foarte îndrăgit la Poartă şi, ucigându-l, ai fi stârnit ura tuturor prietenilor tânărulul. În răstimp, hospodarul îşi caută ginere prin Lehia.</p>
                  <p rend="justify">—  Cuuum?! De unde ştii?</p>
                  <p rend="justify">—  De la un alt văr de-al nevesti-mi, Dumnezeu s-o ţie, care are multe neamuri şi unul ştie una, altul alta, şi aşa se leagă toate.</p>
                  <p rend="justify">Timuş începu a-şi muşca buza, semn că mânia îi dădea târcoale şi atunci simţea nevoia de băutură, ca să se astâmpere, Şevach îl cunoştea prea bine, aşa că se uită speriat primprejur, ca să vadă cum ar fi putut să plece la vreme. Spre uimirea lui, hatmanul strânse pumnii, oftă şi rosti domol, de parcă ar fi fost un copilandru vinovat de vreo năzbâtie.</p>
                  <p rend="justify">—  Tu ce-ai face în locul meu? Faţa evreului se lumină pe dată. Scăpase!</p>
                  <p rend="justify">—  Ce poate să facă un flăcău tânăr şi viteaz ca măria-ta? răspunse el repede. Să te duci la Iaşi şi s-o ceri de nevastă! Ce alta ai vrea? Să mă duc prin Lehia de astă-dată, dacă hospodarul îţi va mai îndruga altă poveste?</p>
                  <p rend="justify">—  Tu crezi că el a minţit anume?</p>
                  <p rend="justify">—  Să fii sănătos, măria-ta, câte îndrugă regii şi prinţii…</p>
                  <p rend="justify">—  Nelegiuitule! sări Timuş. Eu…</p>
                  <p rend="justify">—  Da’ ce, măria-ta eşti rege? Eşti mai presus decât ei! Ca hatman al vitejilor cazaci, te înfăţişezi voievodului şi-i ceri fata. Scurt şi fără tertipuri. Ţi-o dă? Bine! Nu? O înşfaci pe codană şi pe aci ţi-e drumul!</p>
                  <p rend="justify">—  Măi, frăţioare, tu ştii că ai dreptate? Ce-mi trebuie mie ocolişuri, câtă vreme ar trebui să mă port căzăceşte. Măi, iudă, ai merita să te pup, că m-oi clăti mai apoi cu rachiu! izbucni Timuş voios nevoie mare.</p>
                  <p rend="justify">Scotoci într-o ladă, de unde scoase două pungi pe care le tinse lui Şevach, fără să-l mai sărute.</p>
                  <p rend="justify">—  Te plătesc pentru sfatul ce mi-ai dat şi nu că te-ai vânturat pe la Ţarigrad, unde n-ai făcut nici o brânză.</p>
                  <p rend="justify">—  Zii, măria ta, că-mi dai pentru ce-i pofti, numai bani să fie, râse evreul înşfăcând aurul. Dumnezeu să te răsplătească înmiit şi eu, robul nevrednic al măriei-tale, mă leg cu jurământ să te slujesc orişicând îmi vei cere.</p>
                  <p rend="justify">—  Cu plată, nu? rânji Timuş.</p>
                  <p rend="justify">—  Altminteri se poate, stăpâne? făcu mieros Şevach. Doar unu-i vulturaşul nostru cel milostiv, faima cazacilor…</p>
                  <p rend="justify">Rămas singur, Timuş simţi nevoia să-şi „clătească mintea” ca să poată gândi, aşa că apucă o ploscă cu samahoncă şi trase cu sete. Ieşi apoi în cerdac, de unde putea să cuprindă cu privirea întreaga aşezare a cazacilor de la gurile Niprului. Încercă să-şi închipuie cum ar arăta frumoasa domniţă alături de el…  Trebuia să-şi facă o casă mare şi frumoasă, chiar pe malul apei, într-un zăvoi unde păsările aveau să le încânte auzul din primăvară până toamna târziu. Şi apoi, unde se mai găseau atâtea privighetori, cinteze şi mierle, ca pe la ei? Avea dreptate jidovul, sfătuindu-l să se ducă de-a dreptul, căci vicleanul moldovean ar fi fost în stare să-l păcălească din nou. Va încărca patru căruţe numai cu daruri pentru mireasă şi socri, ca să le arate că nu era cu nimic mai prejos ca ei, căci iscoadele de la Iaşi îi povestiseră deseori despre pohfala cu care se înconjura hospodarul. N-avea să i se înfăţişeze ca un cazac pârlit. Gândurile îi fură însă oprite de ivirea unui oştean, care se prăvăli gâfâind la picioarele lui. Se vedea cât-colo că străbătuse cale lungă şi că vestea nu îngăduia zăbavă, căci venea din cetatea de scaun a Moldovei.</p>
                  <p rend="justify">—  Ce s-a întâmplat? întrebă îngrijorat Timuş. Nu cumva a murit jupâniţa…</p>
                  <p rend="justify">—  Mai rău, tătucule! Până să ajung eu aici, cred că la Iaşi au şi sosit peţitorii lui Rakoczy. PRIETENII PADIŞAHULUI CU TRECEREA ANILOR, TÂNĂRUL MIHNEA s-a desăvârşit în mânuirea armelor şi ser Rodolfo l-a sfătuit să-şi cumpere spada aceea veneţiană, căruia Kenaan-paşa i-a zis „yulyii”, dar prinţul tot „năpârca” îi zicea, pe limba lui. De atunci năzuia după o încăierare adevărată şi începu să iasă noaptea, doar de va da peste una pe lângă ruinele vechiului oraş de altădată. Nu peste multă vreme, avu noroc să audă zăngănit de săbii şi văzu bătăuşii căutând să se ascundă pe după zidurile dărăpănate, ca să cadă în spatele celui atacat. Nu mai încăpea îndoială că tâlharii năpădiseră patru împotriva unuia singur. Acesta se ţinea destul de bine cu iataganul şi ticăloşii nu prea se înghesuiau să se apropie, decât pe la spate. Era vădit că nu va putea ţine piept duşmanilor prea multă vreme, aşa că Mihnea îi sări în ajutor, fără să se mai întrebe de partea cui era dreptatea.</p>
                  <p rend="justify">—  Şacalilor! Nemernicilor! Aşa ştiţi să vă bateţi? Ia poftim!</p>
                  <p rend="justify">Nu atât faptul că se văzură loviţi pe neaşteptate, cât mai ales iscusinţa noului venit îi băgă în sperieţi pe tâlhari. Străinul parcă ar fi fost un vrăjitor, aşa făcea să le arunce spada din mână, ba îi mai şi înţepa din când şi când, de parcă n-ar fi vrut decât să-i facă de ruşine. În mintea lor nu se îndoiră că însuşi şeitan sărise în ajutorul celui pe care voiau să-l ucidă, aşa că fugiră înspăimântaţi, pierzându-se pe întortocheatele uliţi.</p>
                  <p rend="justify">—  Eşti teafăr, efendi? întrebă Mihnea apropiindu-se de necunoscut.</p>
                  <p rend="justify">—  Mulţumită domniei-tale, răspunse acesta. Dar ce văd? Eşti tânărul nostru prieten…  Mihaly, parcă.</p>
                  <p rend="justify">—  Mihnea! răspunse beyul şi se aplecă asupra lui, ca să-l vadă mai bine. Şi domnia-ta nu eşti altul decât însuşi Emirguneoglu, de nu mă-nşel. Ia te uită ce întâmplare! Ce-ai păţit?</p>
                  <p rend="justify">— Cât pe ce să mă omoare.</p>
                  <p rend="justify">—  Hoţi?</p>
                  <p rend="justify">—  Tot una! Ucigaşii şahului Persiei, care ar da oricât să mă trimită în sânul lui Alah slăvitul. Din pricina domniei-tale nu au izbutit decât să-mi cresteze braţul, aşa că-ţi vor purta pică, bagă de seamă.</p>
                  <p rend="justify">—  Să poftească! se fuduli Mihnea şfichiuind văzduhul. Abia îi aştept! Dar…  ce ai? Văd că abia te ţii pe picioare. Ai pierdut mult sânge. Unde-i rana? Ori mai bine să te duc acasă?</p>
                  <p rend="justify">Emirguneoglu se învoi bucuros, dar Mihnea îşi dădu seama că slăbiciunea rănitului se datora nu numai încăierării, ci şi mirosului de butoi ce răbufnea din el. Totuşi nu-l lăsă singur şi, cu chiu, cu vai, ajunseră la emir. Acesta se rugă de el să rămână şi peste noapte, căci s-ar fi putut ca ucigaşii să-l mai calce o dată şi nu se putea încrede pe deplin în slujitorii ce-i avea. Aşa se face că Mihnea adormi în culcuş străin. Poate că din pricina asta a avut şi visul acela ciudat, în care sultanul însuşi o aducea pe sora lui Hanzade, de mână, ca să i-o dea de soţie. Apoi se făcea că în fruntea unei oştiri strălucitoare a alungat nişte oameni urâţi şi păroşi, dintr-o ţară a cărui rege a şi ajuns…</p>
                  <p rend="justify">În dimineaţa următoare fu poftit de un rob la patul gazdei, care nu se putuse ridica din pricina rănii căpătate peste noapte.</p>
                  <p rend="justify">—  Am ţinut mult să-ţi mulţumesc încă o dată pentru că mi-ai scăpat viaţa şi, fiindcă un imbrohor m-a poftit să-l urmez la sărai, am să te rog să mă însoţeşti. Trebuie să afle şi sultanul, iar tu ai să fii martor.</p>
                  <p rend="justify">Tânărul ştia că acasă la el treburile mergeau de la sine, prin iscusinţa lui Modzali-vătaful, iar o întâlnire cu padişahul nu putea decât să-i fie folositoare, aşa că se învoi.</p>
                  <p rend="justify">Rămase uimit de uşurinţa cu care pătrunseră chiar în iatacul padişahului, iar acesta îi primi de parcă ar fi fost un om de rând. Totuşi, cei doi se ploconiră până la podea, sărutându-i poala veşmântului, după care Emirguneoglu îşi povesti păţania.</p>
                  <p rend="justify">—  Fii pe pace! Am să-i jupoi de vii pe vinovaţi.</p>
                  <p rend="justify">—  De n-ar fi fost tânărul nostru bey să mă scape, nu m-aş mai fi înfăţişat astăzi luminăţiei-tale.</p>
                  <p rend="justify">—  Îl cunosc! făcu sultanul zâmbind binevoitor. Socoteam că este unul dintre prietenii noştri, dar, după câte am auzit, ţine mai mult la iubita mea mamă. Nu-i aşa?</p>
                  <p rend="justify">Mihnea înghiţi un nod, fiindcă nu ştia câte va fi aflat împăratul, aşa că rămase tăcut, în aşteptare.</p>
                  <p rend="justify">—  Apoi, mai am de îndeplinit o datorie faţă de el, căci a fost printre puţinii care au cutezat să mă înfrunte. Ce zici?</p>
                  <p rend="justify">—  Este un mare viteaz, se băgă emirul. A dovedit-o şi sub ochii mei.</p>
                  <p rend="justify">—  Dacă şi tu o spui, râse Murad, care era tare voios în dimineaţa aceea, atunci vă cred pe amândoi. Numai că ar trebui să-l răsplătim cum se cuvine. Vrei bani?</p>
                  <p rend="justify">— Am, prea-bunul meu stăpân, răspunse de astă-dată Mihnea.</p>
                  <p rend="justify">Apoi îşi luă inima-n dinţi şi o spuse răspicat:</p>
                  <p rend="justify">— Dacă marea bunătate a strălucirii-tale, umbră a lui Alah pe pământ, se revarsă asupra mea, atunci fă ca să capăt ceea ce mi se cuvine.</p>
                  <p rend="justify">— Ce anume?!</p>
                  <p rend="justify">—  Eu sunt feciorul acelui Radu Mihnea, care ţi-a fost cu mare credinţă până la moarte, şi aş fi îndreptăţit la moştenirea lui.</p>
                  <p rend="justify">—  Te pomeneşti că vrei vreuna din cele trei ţări a ulacilor? Am ghicit?</p>
                  <p rend="justify">—  După credinţa ce ţi-o port, luminăţia-ta, stăpânul stăpânilor, socot că am dreptul asupra tuturor, mai ales că sunt şi de spiţă basarabă, şi corvină, şi cu sânge muşatin.</p>
                  <p rend="justify">—  Nu ştiu despre ce este vorba, se băgă iar Emirguneoglu, dar, dacă el spune, aşa trebuie să fie. Mă rog şi eu pentru el!</p>
                  <p rend="justify">Sultanul încetă a zâmbi şi îşi netezi barba, aşa cum avea obiceiul când se afla în încurcătură. Rosti apoi domol:</p>
                  <p rend="justify">—  Ce vrei tu, nu-i cu putinţă. Ulacii sunt nişte trăsniţi, care nu pot sta laolaltă. A mai vrut un bey să-i strângă, dar până la urmă l-au ucis.</p>
                  <p rend="justify">—  Da! se băgă Mihnea, fără să-şi dea seama că-i lua vorba. Numai că austriecii au fost ucigaşii, şi dacă l-ar fi lăsat în viaţă azi ar fi fost acolo o ţară puternică.</p>
                  <p rend="justify">—  Dar nu şi supusă mie, beyule! ridică vocea padişahul. Tot mai bine să rămână despărţite. Tu n-ai decât să te hotărăşti pentru una din ele şi să-i spui sadrazamului că asta-i voinţa mea, să te căftănească domn.</p>
                  <p rend="justify">Se înţelege că nu a putut pleca pe dată, iar atunci când s-a dus la marele vizir ca să-i spună porunca padişahului acesta nu mai era la sărai. Nu s-a îngrijorat şi şi-a zis că avea să vină în altă zi, dar o săptămână încheiată nu izbuti să dea de el. Apoi i s-a mai închis şi poarta în nas, nemaifiind lăsat să intre după cum îi era voia. Kenaan-paşa îi spuse că toată pricina era aurul împins la palatul marelui vizir de cei doi domnitori de peste Dunăre, ori iţele ţesute de oamenii lui Rakoczy. Nu-i mai rămânea decât nădejdea în noul său prieten, Emirguneoglu, care ar fi putut să-l ducă iarăşi la sultan şi să i se plângă. Acesta îi spuse că padişahul hotărâse ca în cea de a 24-a zi a lui Sevval ul-mukerem să-şi adune prietenii în casa lui Silahdar Mustafa-paşa, pe la care nu mai trecuse de mult. Asta însemna 8 februarie 1640, zi ce avea să rămână de pomină, dar Mihnea nu putea acum să ştie.</p>
                  <p rend="justify">Mare fu bucuria revederii, nelipsind nici Bianchi, nici Yar Ali-han şi, se înţelege, nici emirul, cu tânărul său prieten. Padişahul însă era tare schimbat în rău, lipsindu-i cu totul veselia chefliului de altădată.</p>
                  <p rend="justify">Se întinsese masă mare, cu bucatele cele mai alese, dar şi cu vestitele băuturi de atunci. Ispita fu prea mare şi, cu toate că Murad se ţinu cât putu, în cele din urmă nu se rabdă să nu guste din pocalele care-i făceau cu ochiul. În scurtă vreme se chercheli, ba îi reveni şi roşeaţa obrazului şi, după cum îi era obiceiul, se făcu tare darnic:</p>
                  <p rend="justify">—  Pe tine, scumpule Bianchi, te fac stăpânul Veneţiei! hotărî el, cu toate că n-ar fi putut să poruncească în cetatea sfântului Marcu, nici dacă ar fi fost treaz. Ţie, urmă el apucându-l pe după gât pe emir, am să-ţi dau întreaga Persie, cu şah cu tot. Fă ce vrei cu el!</p>
                  <p rend="justify">Nici Mihnea nu fu uitat la această „pomană de beţiv”:</p>
                  <p rend="justify">—  Tu ai să fii beylerbeyul celor trei ţări…  cum naiba se chemau odinioară…?</p>
                  <p rend="justify">— Dacia! răspunse Mihnea pe dată.</p>
                  <p rend="justify">—  Aşa! Tu ai să fii stăpânul lor, dar supus cu credinţă sultanului, care are să fie…  Silahdar!</p>
                  <p rend="justify">Cât erau de ameţiţi, toţi făcură ochii mari auzind aceste vorbe, dar mai cu seamă Mihnea, care-şi închipuise într-o vreme că aiurelile sultanului ar fi putut prinde viaţă.</p>
                  <p rend="justify">—  Ce vă holbaţi la mine? se răsti Murad-khan. Eu poruncesc şi poftesc ca Silahdar să fie sultan, de îndată ce mor eu! bătu el cu pumnul în masă. Toată seminţia lui Osman îi putredă şi trebuie să crape toţi cei din neamul lui. Eu am să vă las, că-mi simt sfârşitul…</p>
                  <p rend="justify">—  Nu se poate, mult iubitul meu stăpân, sări gudurându-se Silahdar-paşa.</p>
                  <p rend="justify">—  Ba da! Aşa am hotărât, aşa să faceţi! Vreau să-mi aduceţi chiar aici leşul frăţiorului meu Ibrahim, ca să nu-ţi mai stea ţie în cale, sultanule, ce-mi vei urma mâine dimineaţă! Aduceţi călăul ca să poruncesc chiar eu moartea lui!</p>
                  <p rend="justify">Începuse să se înfurie şi vinele tâmplelor i se umflaseră mai să-i plesnească, iar dacă i-ar fi stat careva împotrivă, în acea clipă, îşi primejduia capul. De altfel chiar gazda avea să-i facă placul, surâzându-i gândul de a pune mâna pe putere. Şi nu întâmplător îi venise asta în minte sultanului beat, căci i s-a şoptit din vreme, de către însuşi Silahdar-paşa, că el ar putea fi singurul lui urmaş de nădejde. Aşa că pe dată a şi trimis la sărai după gâdele Kara Ali, ca să se înfăţişeze degrabă padişahului.</p>
                  <p rend="justify">Dintre toţi cei de faţă, nu numai gazda îşi păstrase mintea limpede, ci şi tânărul bey ulac, care îşi zise că sosise clipa să se arate ascultător poveţilor lui Kosem. Nu atât pentru ea, dar, dacă murea împăratul, celălalt ar fi înlăturat-o pe valide şi atunci cu greu şi-ar mai fi împlinit dorinţa lui atât de arzătoare. Dacă nu mai era Murad şi mamă-sa ar fi scăpat datorită lui, atunci de bună-seamă că izbânda ar fi fost de partea lor.</p>
                  <p rend="justify">Socotind în minte cele de mai sus, Mihnea se furişă tiptil din casă, încalecă pe cel dintâi cal găsit la îndemână şi într-un galop nebun se duse la sărai. La poartă arătă inelul sultanului şi i s-a îngăduit intrarea fără nici o piedică. Apoi şi darussade îi deschise uşile şi astfel putu să ajungă în faţa lui Kosem, pe care o sculase din somn.</p>
                  <p rend="justify">—  Arde saraiul? A izbucnit ciuma? întrebă ea nemulţumită. Ce s-a întâmplat?</p>
                  <p rend="justify">—  Prea-luminată şi înţeleaptă mea stăpână! căzu Mihnea în genunchi. N-aş fi cutezat, dacă n-ar fi în primejdie viaţa slăvitului nostru sultan. Acum este la Silahdar…</p>
                  <p rend="justify">— Atunci îi beat! făcu scârbită Kosem.</p>
                  <p rend="justify">Totuşi îl ascultă pe Mihnea şi, când acesta isprăvi în câteva cuvinte, sultana clătină capul zicând:</p>
                  <p rend="justify">—  Toţi cei de acolo nu fac nici două parale, dar ticălosul de Silahdar ar fi în stare să ne joace vreun renghi. Bine ai făcut că mi-ai dat de ştire!</p>
                  <p rend="justify">Miji ochii somnoroşi, căutând să-l străpungă cu privirea printre gene, dar tânărul nu clinti. Răspunse doar:</p>
                  <p rend="justify">—  Călăul s-ar putea să fie pe drum…</p>
                  <p rend="justify">—  Că bine zici! Dă fuga şi opreşte-l! Spune-i că am poruncit eu să mă aştepte în arz odasi.</p>
                  <p rend="justify">Tânărul se răsuci pe călcâie şi o luă la fugă, sub ochii uluiţi ai paznicilor, şi chiar la poarta cea mare Kara Ali era pe cale să încalece, ca să împlinească porunca sultanului.</p>
                  <p rend="justify">—  Cellat efendi, gâfâi Mihnea. Prea-slăvita noastră stăpână, Kosem-sultana, pofteşte să-ţi vadă faţa acum, pe dată, în arz odasi.</p>
                  <p rend="justify">Gealatul se uită nedumerit către trimisul lui Silahdar-paşa, apoi la Mihnea şi spuse:</p>
                  <p rend="justify">—  Nu mai înţeleg cine mă cheamă…</p>
                  <p rend="justify">—  Ba-i limpede Luminăţia-sa padişahul a sosit acasă, unde se află acuma împreună cu valide şi pofteşte să te vadă numaidecât.</p>
                  <p rend="justify">Slujitorul lui Silahdar-paşa nu prea ştia despre ce era vorba şi la rândul lui fu uimit că sultanul ajunsese mai repede decât el, căci îl ştia că rămăsese la stăpânul lui. Dădu din umeri şi astfel Kara Ali nu mai pregetă, ci se duse cu Mihnea.</p>
                  <p rend="justify">În arz odasi intră însă numai singur, şi i se păru că cineva trăsese un zăvor pe dinafară. Oricât era de călău, simţi un fior, mai ales că, atunci când bătu cu pumnii în uşă, nu-i răspunse nimeni.</p>
                  <p rend="justify">Acasă la Silahdar-paşa pregătirile erau în toi, căci acesta trimisese vorbă pe la toţi prietenii lui să se adune în grabă mare, şi aproape întreaga ogradă era plină de oşteni. Sultanul, istovit de băutură, se trântise cu capul pe masă, nevrând să se întindă în pat, iar cei din jur se uitau cam neliniştiţi la gazdă. Deodată Murad îşi săltă tot corpul şi răcni ca un leu:</p>
                  <p rend="justify">—  Acum! Aici! Vreau leşul lui Ibrahim! Ce mai aşteptaţi? N-am poruncit eu să…</p>
                  <p rend="justify">Se clătină şi apoi căzu ca un buştean. Cei care se repeziră să-l sprijine se opriră înspăimântaţi, căci marele sultan murise.</p>
                  <p rend="justify">—  Suntem pierduţi! îngăimă Aii Yar-han. Să fugim!</p>
                  <p rend="justify">—  Nu încă! Mai rămâneţi! porunci Silahdar, fulgerându-i cu privirea. Dar unde-i tânărul ghiaur? se uită el în jur.</p>
                  <p rend="justify">—  O fi la umblătoare, răspunse Emirguneoglu, care, deşi abia se mai ţinea pe picioare, parcă mai înţelegea câte ceva.</p>
                  <p rend="justify">—  Căutaţi-l! se răsti gazda la ei. Nu cumva să ne fi vândut! Când a plecat din odaie?</p>
                  <p rend="justify">Toţi dădură din umeri, dar niciunul nu se îndupleca să se mişte după el. Nu pentru multă vreme, căci se înapoie slujitorul trimis după gealat şi le spuse că beyul însuşi îl dusese pe Kara Aii la Kosem.</p>
                  <p rend="justify">—  Nemernicul! scrâşni Silahdar-paşa. Dar şi mai prost am fost eu, că l-am îngăduit între noi. Cine l-a adus aici?</p>
                  <p rend="justify">— Sultanul, bâigui Bianchi.</p>
                  <p rend="justify">—  Acum putem fugi? întrebă Aii Yar-han, ai cărui aburi de beţie i se risipeau de teamă. Scorpia ne mănâncă de vii pe toţi!</p>
                  <p rend="justify">Fără să mai scoată o vorbă, fiecare căută să se facă nevăzut, iar cei din curte, de cum auziră câte ceva, o şi luară la picior, ca nu cumva să fie găsiţi în preajmă. Bostangii nu mai găsiră decât leşul sultanului, pe care-l ridicară şi-l duseră la picioarele validelei. Aceasta îl privi fără să scoată măcar o lacrimă, după care săltă capul şi rosti rar:</p>
                  <p rend="justify">—  Padişahul nu este mort! Un împărat nu moare niciodată! Trăiască împăratul! Viaţă lungă să hărăzească slăvitul Alah, măritului nostru sultan Ibrahim-khan!SOCRU CU DE-A SILA DUMNEALUI KEMENY IANOS, sfetnicul de taină al alteţei-sale serenisime Rakoczy Gyorgy, se afla de vreo două săptămâni la Iaşi, însă, cu toate că ceva se zvonise, Timuş află adevărul abia la Soroca. Nu putea crede că nu venise în peţit, însă inima îi era muşcată ca de un şarpe chiar dacă pârcălabul cetăţii îi spusese cu totul altceva. Tot acolo află că printre însoţitorii ungurului se aflau şi câţiva oşteni tineri, mai cu seamă un căpitan bănăţean, care cerceta prin târg să dea peste vreun bătrân care să fi luptat la Ţuţora, sub Gaşpar Grazziani. „De ce oare”? îşi muncea mintea Timuş.</p>
                  <p rend="justify">Fiindcă îi luase pe vechii lui prieteni, în frunte cu atamanul Sidorenko, la un popas se strânseră cu toţii să hotărască ce să facă, întrucât erau prea puţini ca să se apuce de bătaie.</p>
                  <p rend="justify">—  Prin vicleşug, tătucule, îşi dădu părerea Arkaşa.</p>
                  <p rend="justify">—  Ar fi trebuit să-l iau cu mine pe iuda acela de Şevach, zise Timuş. El ne-ar fi scos din încurcătură.</p>
                  <p rend="justify">—  Păi, dacă ungureanul lui Kemeny caută pe unul de la Ţuţora, n-are decât să mă găsească pe mine! făcu Ivanco Druşin, un cazac căruia începuseră a-i albi tâmplele.</p>
                  <p rend="justify">—  Da’ ce, tu ai fost acolo? îl repezi Timuş. Nici nu erai pe lume atunci.</p>
                  <p rend="justify">—  Parcă el are să ştie? Îl ademenesc eu, că doar n-are să mă caute de dinţi. Lasă pe mine!</p>
                  <p rend="justify">—  Şi pe urmă?! întrebă neîncrezător Timuş.</p>
                  <p rend="justify">—  Văd eu ce caută ei la Iaşi, că doar nu de florile mărului vor fi venit.</p>
                  <p rend="justify">— Afurisită treabă! scuipă Sidorenko.</p>
                  <p rend="justify">Neavând altceva mai bun de făcut, se învoiră cu părerea lui Druşin şi, de cum ajunseră la Iaşi, se şi puseră în căutarea lui Lazăr Borlovan, căci el s-a dovedit a fi căpitanul lui Kemeny, despre care era vorba. Numai că împreună cu el se mai afla şi hotnogul Ion Bălgrădean, cu care legase o strânsă prietenie, aşa că oamenii lui Timuş trebuiră să-i atragă pe amândoi în capcană.</p>
                  <p rend="justify">Treaba n-a fost prea grea, fiindcă bănăţeanul se arătă bucuros de întâlnirea cu „cazacul cel bătrân”. Din păcate însă, când să plece fu chemat la Kemeny şi, ca să nu-i scape cumva, îl trimise pe Bălgrădean să-i ţină de vorbă până ce avea să vină şi el. Întâlnirea urma să aibă loc în casa unui moldovean care putea vorbi căzăceşte şi unde îl aşteptau Sidorenko şi încă vreo patru cazaci.</p>
                  <p rend="justify">De cum păşi pragul, Bălgrădean fu pocnit pe la spate şi se prăbuşi în nas la picioarele atamanului.</p>
                  <p rend="justify">—  Nu-i bine, tătucule! îl dojeni Druşin. Trebuia să-l fi luat cu vorbă bună.</p>
                  <p rend="justify">—  N-ai teamă! De frica schingiuirii, omul spune şi ce nu vrea! De ce să ne pierdem vremea cu el?</p>
                  <p rend="justify">—  Dar nici măcar nu-i căpitanul pe care-l voiai, zise şi Vania, care-l adusese.</p>
                  <p rend="justify">Sidorenko căscă ochii şi izbucni:</p>
                  <p rend="justify">— Atunci pe cine dracu ai adus?</p>
                  <p rend="justify">—  Pe un oştean de-al lui.</p>
                  <p rend="justify">—  Dar nu aşa ne-a fost vorba, se înfurie mai rău atamanul. Bălgrădean începu a da semne că-şi vine în simţire şi Druşin îl arătă cu degetul, după care spuse lui Arkaşa:</p>
                  <p rend="justify">—  Vom spune că l-am asemuit cu cineva şi poate că-l păcălim.</p>
                  <p rend="justify">—  În răstimp îi vine şi căpitanul şi ne găseşte cu ăsta la podea, nu se lăsă Vania.</p>
                  <p rend="justify">Pe dată se repeziră să-l ridice pe un scaun şi porunciră gazdei să le aducă nişte rachiu tare cu care-l frecară pe tâmple, dar îl şi siliră să bea. Văzându-l că deschide ochii, moldoveanul îi zâmbi mieros:</p>
                  <p rend="justify">—  Să ierţi, domnia-ta, că, iacă, te-au asemuit cu cineva şi…  aşa s-a întâmplat, dar nu cu răutate.</p>
                  <p rend="justify">—  Ce să zic? făcu Bălgrădean frecându-şi ceafa. Dacă aşa se primesc oaspeţii pe la dumneavoastră…</p>
                  <p rend="justify">—  Aracan de mine, se tângui gazda! Cum poţi să spui mata aşa ceva? Iacă, flăcăii ăştia sunt cam iuţi din fire şi unul dintre ei avea ceva socoteală mai veche cu un ardelean, iar acuma i s-a părut că domnia-ta ai fi. Fără să mai spună şi celorlalţi, te-a pocnit, mai înainte ca să poată fi ţinut. De altfel l-au şi izgonit de aici şi cei care sunt faţă se căiesc de cele petrecute.</p>
                  <p rend="justify">Acuma, fie că lovitura n-a fost prea puternică, fie că rachiul era gustos ca cel de pe valea Mureşului, Bălgrădean îi iertă pe cazaci şi, atunci când sosi, Borlovan îi găsi pe toţi cinstindu-se de parcă ar fi fost prieteni de când lumea.</p>
                  <p rend="justify">—  Fraţilor! zise deodată Sidorenko, după ce şi Borlovan se aghesmuise. Vă văd oameni cinstiţi şi noi nu ştim să umblăm cu prefăcătorii, aşa că vom spune pe şleau ce vrem să aflăm de la voi.</p>
                  <p rend="justify">— Eu socoteam că noi eram aceia care trebuia să întrebăm, răspunse Bălgrădean, dar căpitanul îi făcu semn să-l lase pe el.</p>
                  <p rend="justify">—  Tot aşa de cinstit o să vă răspundem. Dar mai întâi am pofti să ştim cine sunteţi?!</p>
                  <p rend="justify">Cazacii se uitară unii la alţii şi îşi dădură seama că ardelenii habar n-aveau de sosirea lor în Iaşi. Druşin socoti atunci să se arate mai viclean şi răspunse el pentru toţi:</p>
                  <p rend="justify">—  Suntem oşteni în slujba dumnealui pan Stanislas Podolski, voievodul de Winiţa.</p>
                  <p rend="justify">—  Păreţi mai curând cazaci! se băgă Bălgrădean.</p>
                  <p rend="justify">—  Asta şi suntem! se fuduli Sidorenko.</p>
                  <p rend="justify">—  Dar ce-aţi vrea să aflaţi? întrebă Borlovan.</p>
                  <p rend="justify">—  Cu ce treburi pe la Iaşi? Nu cumva în peţit la fata lui Vodă?</p>
                  <p rend="justify">—  Noi? Da’ ce? Suntem de nasul ei? râse Bălgrădean şi mai dădu de duşcă o stacană.</p>
                  <p rend="justify">—  Poate…  Kemeny? rânji Druşin.</p>
                  <p rend="justify">—  Fii pe pace, îi însurat! dădu din mână Bălgrădean, care părea mai vorbăreţ, în vreme ce bănăţeanul asculta cu băgare de seamă. Gazda abia mai prididea cu tălmăcirea.</p>
                  <p rend="justify">—  Deci nu-i rost de nuntă? îşi pierdu răbdarea Sidorenko. Ce s-o mai lungim, asta vrem a şti!</p>
                  <p rend="justify">—  D-apoi, nu vă fie cu supărare, dar domniile-voastre credeţi că luminăţia-sa domnul general Kemeny nu are altă treabă decât să se ţină de peţit? Haida de!</p>
                  <p rend="justify">—  Ce mai calea-valea? se băgă şi Vania. Tătucul nostru-i îndrăgostit foc de fata lui Vodă. Asta-i!</p>
                  <p rend="justify">—  Să fie sănătos! râse Bălgrădean şi închină din nou, căci tare se mai simţea voios.</p>
                  <p rend="justify">Băură cu toţii, după care nu prea mai ştiură cum să se iscodească, până când Borlovan se lumină la faţă şi spuse:</p>
                  <p rend="justify">—  Ce-aţi zice voi dacă însuşi stăpânul nostru, Kemeny, i-ar cere fata lui Vodă, pentru voi?</p>
                  <p rend="justify">—  Cum aşa?! se nedumeriră cu toţii.</p>
                  <p rend="justify">—  Nu pot să vă spun, dar aveţi încredere, căci mi-a dat ceva prin cap…</p>
                  <p rend="justify">—  Şi mie, dar mai înainte de a veni domnia-ta, domnule căpitan, îi luă vorba Bălgrădean.</p>
                  <p rend="justify">Gazda trebui să-i desluşească mai amănunţit cele petrecute, căci hotnogul începuse a clipi cam des a somn. Borlovan îl apucă de braţ şi, mulţumind pentru găzduire, plecară amândoi, fără a mai fi însoţiţi. Se vedea cât-colo că Bălgrădean abia de mai putea călca.</p>
                  <p rend="justify">Nu acelaşi lucru l-ar mai fi spus cazacii când, după ce trecură peste câteva uliţe, tânărul oştean se înţepeni pe picioare, încât şi Borlovan se uită la el nedumerit.</p>
                  <p rend="justify">—  Nu eşti beat?! se miră el.</p>
                  <p rend="justify">— Dintr-atât? râse celălalt.</p>
                  <p rend="justify">— Atunci?!</p>
                  <p rend="justify">— Nu-i lucru curat la mijloc! Nu pentru mine era lovitura aceea la cap, ci pentru domnia-ta.</p>
                  <p rend="justify">— Crezi?!</p>
                  <p rend="justify">—  Păi, ce-ar fi avut cu mine? Şi încă ceva: ăştia trebuie să fie cazaci de-ai lui Timuş, care a sosit la Iaşi.</p>
                  <p rend="justify">— Au vrut să ne păcălească.</p>
                  <p rend="justify">—  S-au crezut deştepţi, dar le arăt eu lor!</p>
                  <p rend="justify">— Cum?</p>
                  <p rend="justify">—  Domnia-ta să faci ce te-ai legat. Îl rogi pe domnul general să pună o vorbă bună pentru stăpânul lor…</p>
                  <p rend="justify">—  Timuş?</p>
                  <p rend="justify">—  Da’ de unde! Pan Stanislas Podolski, voievodul de Winiţa. Nu aşa au spus chiar ei?</p>
                  <p rend="justify">Borlovan izbucni în râs.</p>
                  <p rend="justify">—  Eşti dat naibii, măi frate! Mi-ar place să văd ce-ar zice aceşti isteţi când Kemeny i-ar vorbi lui Vodă despre leah!</p>
                  <p rend="justify">Sfătuit de Bălgrădean, căpitanul Lazăr nu-i spuse tot adevărul stăpânului său, în vreme ce cazacii se întrebau la rându-le: „Dar, de fapt, ce-am aflat?”</p>
                  <p rend="justify">Ducându-se de-a dreptul la Kemeny, ca să-i istorisească întâlnirea, însă fără să-i spună şi de bănuiala că era vorba de oamenii lui Timuş, bănăţeanul află de la general că Vodă îi poftise la un ospăţ, la care urma să vină şi hatmanul.</p>
                  <p rend="justify">— Cel mai bun prilej ca să-i atrag pe cazaci de partea noastră! îi spuse vesel Kemeny. Eu, care am venit să pregătesc războiul împotriva Lehiei, mă întâlnesc, cum nu se poate mai nimerit, la voievodul Moldovei tocmai cu oamenii de care avem nevoie.</p>
                  <p rend="justify">Căpitanul Borlovan îi pomenise că stăpânul cazacilor, „voievodul de la Winiţa”, era îndrăgostit de fata lui Vasile-vodă, dar parcă nu-i venise la îndemână să-şi dea el cu părerea că acela n-ar fi altul decât Timuş. Kemeny însă o luă de bună şi adăugă:</p>
                  <p rend="justify">—  Dacă şi voievodul acela leah îi face pe plac lui Lupu, şi ne ajută, atunci pot spune că Lehia va fi stăpânită de prinţul nostru şi n-am venit aici degeaba.</p>
                  <p rend="justify">Ospăţul fu pe potriva feţelor boiereşti, dar mai cu seamă a musafirilor. Vel-logofătul Gheorghe Ştefan, vel-vornicul Iordache Cantacuzino şi alţii la fel de simandicoşi se înfăţişară înveşmântaţi în stofe scumpe şi împodobiţi ca la curtea împăratului Persiei, atât de mult aur şi atâtea preţioase pietre străluceau în lumina făcliilor de ceară curată şi plăcut mirositoare. Aşa ţinea Vasile-vodă la ighemoniconul domnesc. Şi ca să fie şi mai mare pohfala, vorbeau între ei leşeşte, cei care ştiau, cu deosebire oaspeţii străini. Cu toate acestea Timuş părea că nu-şi găseşte locul şi arareori răspundea la vreo întrebare. Cum era obiceiul, partea femeiască nu se afla acolo, ci în iatacul doamnei, unde ronţăiau acadele şi râdeau din orice li se părea de haz.</p>
                  <p rend="justify">Mai către sfârşitul petrecerii, Kemeny socoti că n-ar fi rău să aducă vorba şi de viitorul ginere al lui Vodă şi rosti, închinând un pocal de vin:</p>
                  <p rend="justify">—  Am auzit, măria-ta, că-ţi dai fata după pan Podolski de la Winiţa, şi asta mă bucură, căci îmi place tânărul. Să fie într-un ceas bun!</p>
                  <p rend="justify">De fapt, generalul nu-l văzuse niciodată pe acel voievod şi nici nu ştia dacă era tânăr ori bătrân, dar mai presus de toate nu s-a gândit la ce va spune Timuş, care înţelesese pe dată. Cel mai uluit fu însă domnitorul, care se uită nedumerit la Kemeny şi, bănuind a fi ceva meşteşugit anume în vorbirea sa, răspunse cam în doi peri:</p>
                  <p rend="justify">—  De! Ştiu şi eu? Cazacul însă rămase cu gura căscată, de parcă ar fi văzut o arătare. Apoi se ridică furtunos de la masă şi, fără să scoată o vorbă, părăsi încăperea. Nu-şi adusese tovarăşii, ca să nu se dea în petec, dar şi aşa tulburarea lui fu văzută de toţi mesenii.</p>
                  <p rend="justify">—  Ceva nu i-a fost pe plac, zise Vodă, puţin cam îngrijorat.</p>
                  <p rend="justify">—  I s-o fi făcut greaţă de la mâncare, măria-ta, râse vel-vornicul Gheorghe Ştefan, care era în dreapta lui Kemeny.</p>
                  <p rend="justify">—  Da’ de unde! dădu din cap Vodă. Tare mi-e că s-a mâniat pentru cele auzite de la dumnealui pan generalul. Se ştie doar că lui tare îi cam place de Ruxandra mea, măcar că-i un cazac.</p>
                  <p rend="justify">—  Dar nu un oarecare, spuse Kemeny, căruia îi păru rău că-l luase gura pe dinainte. E feciorul lui Bogdan Hmelniţki, măria-ta.</p>
                  <p rend="justify">— Tocmai de asta mă tem! răspunse scurt voievodul.</p>
                  <p rend="justify">Ridicându-se atât de vijelios, Timuş nu se opri decât între ai lui şi, apucându-l pe ataman de gât, îl scutură de credeai că voia să-i smulgă capul.</p>
                  <p rend="justify">—  Bine, măi, vită cufurită! răcni el. Mi-ai împuiat capul că ungureanul are să pună o vorbă bună pentru mine şi…</p>
                  <p rend="justify">—  Şi n-a făcut-o?! se miră Druşin, în locul lui Sidorenko, care n-ar fi putut răspunde.</p>
                  <p rend="justify">—  A pomenit de nu ştiu ce leah din Winiţa, ticăloşilor! Beţivanilor! şi lăsându-l pe ataman se opinti să-i tragă o cizmă în fund celuilalt. Porcilor!</p>
                  <p rend="justify">—  Nu se poate, batuşca! gâfâi Sidorenko. Îl spintec pe măgarul de căpitan!</p>
                  <p rend="justify">—  El singur a zis c-o face, se băgă şi Druşin.</p>
                  <p rend="justify">—  A făcut pe dracu! Şi-a bătut joc de voi, dar mai ales de mine.</p>
                  <p rend="justify">— Îi crap capul!</p>
                  <p rend="justify">—  Ba să faceţi bine să vă ţesălaţi şi să vă spălaţi rapănul de pe mâini şi să daţi cu ce-ţi şti ca să nu mai duhniţi a cal, după care vă înfăţişaţi voievodului şi-i cereţi fata de nevastă pentru mine. Vedeţi că vă trimit în peţit, cum s-ar zice, şi să vă purtaţi cum trebuie!</p>
                  <p rend="justify">—  Aşa te vreau, sufleţele! sări bucuros atamanul şi-l sărută pe obraz. Acum mai vii de-acasă! Ce să mai umblăm cu tot felul de ocolişuri leşeşti?</p>
                  <p rend="justify">—  Nu care cumva să mă răzgândesc eu şi s-o peţesc „căză-ceşte”! mormăi el înciudat, după care ceru de băut.</p>
                  <p rend="justify">O  ţinură apoi într-un chiolhan mai toată noaptea şi abia către ziuă îi trimise la culcare, încât chipeşii „peţitori” aveau să mai fie şi mahmuri, numai buni de pus pe ceartă.</p>
                  <p rend="justify">Când s-au deşteptat, şi-au turnat câte o cofă cu apă în cap, s-au pieptănat şi s-au stropit cu „marafeturi levantine” de miroseau de la o poştă a ambră şi mosc. Apoi îşi puseră câte o floare la ureche, altele în piept, dădură o duşcă de rachiu tare ca să se dreagă şi, făcându-şi o cruce mare, porniră către palatul hospodarului, ţanţoşi de parcă ei ar fi fost gineri.</p>
                  <p rend="justify">Când ajunseră acolo, care nu le fu mirarea văzând că nu se isprăvise petrecerea de cu seară. Adevărat că unii zăceau pe sub mese, horcăind cu nădejde, dar alţii, mai în virtute, în frunte cu vel-logofătul Ştefan, se strânseseră ciotcă în jurul voievodului şi al oaspetelui său, care abia se ţinea să nu adoarmă stând în jilţ.</p>
                  <p rend="justify">Cazacii pătrunseră fără a ţine seama de împotrivirea seimenilor arnăuţi şi dădură buzna în mijlocul odăii. Se închinară cu smerenie, întinzând mâna dreaptă în faţă, după cum era datina la ei, şi Sidorenko începu, cu voce cam dogită de băutură:</p>
                  <p rend="justify">—  Cu sănătate şi bucurie am venit în casa măriei-tale, hospodarule, şi ne rugăm Celui de Sus să te dăruiască numai cu fericire şi viaţă îndelungată!</p>
                  <p rend="justify">—  Mulţumesc, voinicilor, răspunse vesel Vodă, închipuindu-şi că fuseseră trimişi de Timuş să-şi ceară iertare pentru purtarea lui. Cu ce vânt pe la noi?</p>
                  <p rend="justify">—  Cu veste bună, prea-milostive, căci viteazul şi neasemuitul nostru Timuş Bogdanici, feciorul marelui hatman al Ucrainei, fala creştinătăţii, îţi face cinstea să te aibă de socru.</p>
                  <p rend="justify">Se lăsă o tăcere de mormânt şi numai rânjetul din colţul gurii vel-vornicului arăta că-i fuseseră pe plac vorbele cazacilor. Voievodul, în schimb, îşi muşcă buza până la sânge din pricina neobrăzării cazacilor, şi tocmai de faţă cu Kemeny. Ca să nu le mai dea răgaz să spună şi altele, se ridică furios şi, arătând uşa cu degetul, răcni:</p>
                  <p rend="justify">—  Afară! Strajă, dă-i afară pe nespălaţii ăştia. Căpitane Pădureţ, poftesc să-i duci până la Nistru, chiar acum, şi să-i azvârli din ţara domniei mele, ca pe nişte otrepe ce sunt!</p>
                  <p rend="justify">Trimişii hatmanului îşi traseră spadele şi, fără să le pese de ameninţare, întoarseră spatele, după care ieşiră plini de trufie printre seimenii ce se uitau la ei prostiţi.</p>
                  <p rend="justify">Kemeny, căruia îi sărise somnul, zise într-un târziu, privind către cei plecaţi:</p>
                  <p rend="justify">—  De acuma, măria-ta, toate drumurile Moldovei nu mai pot duce decât spre Asfinţit. Gata cu Răsăritul!</p>
                  <p rend="justify">—  Aşa a fost dintotdeauna, cinstite oaspete, răspunse Vodă mai domolit. Măcar că vrem noi au ba, întotdeauna munţii ne-au unit!</p>
                  <p rend="justify">Izgoniţi cu ruşine din Iaşi, cazacii nu mai zăboviră şi pe dată încălecară către casă, nu fără a fi însoţiţi din depărtare de oştenii lui Pădureţ. Aceştia răsuflară uşuraţi când îi văzură dincolo de Nistru şi se întoarseră tot într-un galop ca să dea seama de împlinirea datoriei. De fapt Timuş nici nu-i băgase în seamă, ci a trecut pe unde a vrut, fără să fie supărat cu ceva.</p>
                  <p rend="justify">De cum se văzu la Praguri, îl înştiinţa pe marele hatman de ruşinea întâmpinată la Iaşi şi căpătă încuviinţarea să se răzbune. Făcu strigare la oaste şi vreo zece mii de cazaci se năpustiră asupra Moldovei ca lăcustele, pârjolind totul în cale. Nici tătarii nu mai făcuseră asemenea prăpăd ca furioşii cazaci. Băgaseră spaima în toată suflarea şi bieţii oameni fugeau deznădăjduiţi care încotro vedea cu ochii, numai să scape cu viaţă.</p>
                  <p rend="justify">Kemeny şi ai lui părăsiseră Moldova mai înainte, iar voievodul, auzind de prădăciunea căzăcească, îşi strânse pe fugă tot ce putu şi, luându-şi doamna şi întreaga familie, se trase la adăpostul zidurilor Sucevei. Târgul Iaşului fu dat pradă focului, jafului şi siluirilor de tot felul. Cazacii aveau îngăduinţa să facă orice, şi nu era trebuinţă să li se arate cum.</p>
                  <p rend="justify">Lui Arkadie Sidorenko îi rămăsese gândul la frumoasa biserică a sfinţilor trei ierarhi, zidită de curând şi care strălucea la soare aidoma unei nestemate.</p>
                  <p rend="justify">—  Este aur curat, tătucule! îi spuse el lui Timuş.</p>
                  <p rend="justify">—  Fugi, batuşca, cu prostiile! Nu-i decât piatră vopsită!</p>
                  <p rend="justify">—  Nicidecum! se împotrivi atamanul. O tăiem în bucăţi şi o împărţim la toată căzăcimea, căci e îndeajuns.</p>
                  <p rend="justify">Timuş dădu nepăsător din umeri şi Sidorenko o luă drept îngăduinţă de a o prăda, căci de biserici nu se prea legau ei, ci numai de odoarele din ele. Dar hatmanul îl opri:</p>
                  <p rend="justify">—  Mai întâi sparge numai o bucată din ea şi, dacă o fi cum spui tu, a voastră să fie, dacă nu, daţi-i pace, că-i mare păcat de aşa frumuseţe s-o facem una cu pământul de pomană.</p>
                  <p rend="justify">Pe dată alergă la oamenii săi şi una-două fură cioplite câteva înflorituri de la ferestre, de care nu se puteau îndoi că n-ar fi fost de aur. Mare le fu însă dezamăgirea când dădură de moloz şi piatră.</p>
                  <p rend="justify">— Ptiu! scuipă Sidorenko înciudat. Asta e ca o muiere sulemenită în obraz, dar bătrână pe sub fustă.</p>
                  <p rend="justify">—  Dar dacă am topi pojghiţa de aur de pe ea?! întrebă unul.</p>
                  <p rend="justify">—  Să ştii că ai dreptate, se lumină atamanul. Să facem un foc zdravăn împrejurul ei şi n-avem decât să ne aplecăm să culegem avuţia. Nu de alta, dar să nu se spună că a trecut cazacul pe lângă aur şi i-a dat cu piciorul. Hai, vulturaşilor, adunaţi vreascuri!</p>
                  <p rend="justify">Curând, ruguri uriaşe înconjurară biserica, însă, în afara fumului care a înnegrit pereţii, nici urmă de ceea ce căutau. Mare le mai fu dezamăgirea şi numai câte unii mai răscoliră printre pietrele încinse, doar-doar de-ar găsi ceva, însă zadarnic.</p>
                  <p rend="justify">Apoi întregul târg, afumat şi prădat, fu părăsit, căci Timuş porunci urmărirea vicleanului hospodar „până-n pânzele albe”. Vestea aceasta ajunse şi în bătrâna cetate a Sucevei şi mare spaimă se băgă în cei adăpostiţi acolo, fiindcă puţina oaste moldovenească, strânsă în pripă, n-ar fi putut face faţă năvălirii.</p>
                  <p rend="justify">Cazacii ajunseră astfel în faţa zidurilor şi aproape că nu le veni a crede, văzând porţile larg deschise. Mai curând se gândiră la o capcană, dar însuşi voievodul îi întâmpină, de parcă nu s-ar fi întâmplat nimica între ei. Mai mult chiar, îl îmbrăţişa pe hatman ca pe un oaspete aşteptat, după care îl pofti în spătăria cea mică, unde măria-sa avea obiceiul să ţină sfaturi de taină. Acolo îi lămuri lui Timuş pentru ce se purtase astfel cu trimişii lui, care prea se sumeţiseră de faţă cu ungureanul Kemeny, şi asta nu i-a fost pe plac.</p>
                  <p rend="justify">—  Eu le-am poruncit să fie cuviincioşi, se dezvinovăţi Timuş.</p>
                  <p rend="justify">—  Nu pot să zic ba, dar n-au nimerit ceasul potrivit şi n-au ştiut să se poarte. Domnia-mea am poruncit atunci să fie izgoniţi numai cei pe care i-ai trimis în peţit, dar nu şi pe tine, fiule, zâmbi cu înţeles Vodă, tutuindu-l.</p>
                  <p rend="justify">Cazacul se uită la el neîncrezător, după care întrebă:</p>
                  <p rend="justify">— Atunci, îmi dai fata?</p>
                  <p rend="justify">— De bună-seamă! Cine n-ar fi mândru cu un asemenea ginere?</p>
                  <p rend="justify">—  Dar voievodul de Winiţa?! nu se lăsă Timuş.</p>
                  <p rend="justify">—  Nu ştiu de unde s-a iscat bazaconia asta, dar acela îi un bătrân coclit şi de mult şi-a luat gândul de la partea femeiască.</p>
                  <p rend="justify">—  El, poate, dar vreun fecior, nepot…</p>
                  <p rend="justify">— Nici vorbă!</p>
                  <p rend="justify">—  De unde până unde a scos-o Kemeny, dacă n-ar fi fost ceva la mijloc? Şi mai ales pentru ce ai încuviinţat, dând din cap?</p>
                  <p rend="justify">—  Doar n-ai fi vrut să-i spun că nimeni nu-mi cere fata? Tu n-ai spus nimic până atunci! De unde să-ţi ghicesc gândul?</p>
                  <p rend="justify">—  Să fie într-un ceas bun, tată-socrule! chiui Timuş şi-l săltă în braţe, cât era de greu Vasile-vodă.</p>
                  <p rend="justify">Se răsuci cu el, mai să se prăvălească la podea, după care ieşiră amândoi să dea vestea cea bună. Apoi se duseră în odaia cea mare a spătăriei, unde îi aşteptau îngrijoraţi boierii veliţi. Aceştia se ridicară pe dată din jilţuri şi îşi îndreptară întrebător – Să vă gătiţi de nuntă, boieri dumneavoastră, zise voievodul prefăcându-se a fi tare bucuros. Să fie înştiinţaţi şi musafirii noştri din afară, şi să fie poftiţi în cetate cu toată cinstea!</p>
                  <p rend="justify">De bună-seamă că jaful şi jalea aduse în ţară de „oaspeţii” lui Vodă nu puteau fi trecute cu vederea de către moldoveni, dar nu mai aveau ce face. Se aşternură mese întinse pe tot cuprinsul cetăţii, pentru cazaci, ca şi pentru localnici, care se veseleau împreună cu străinii, de parcă ar fi fost chiar nunta. Boierii şi feţele căzăceşti mai simandicoase însă chefuiau în sala de ospeţe a măriei-sale, şi nu s-ar putea spune că nu cu aceeaşi veselie, uitându-se tot necazul de până atunci.</p>
                  <p rend="justify">—  Dragul meu ginere! zise deodată Vasile-vodă, luându-l pe după gât pe Timuş. Acuma, că suntem neamuri, îţi cer să te îngrijeşti de întreaga noastră familie.</p>
                  <p rend="justify">— Ce vrei să spui, măria-ta, tată-socrule?</p>
                  <p rend="justify">—  Fiindcă tot eşti aici cu oastea, ce-ar fi să ne repezim să-l izgonim pe afurisitul de Matei din Târgovişte? Dacă apucăm să-l punem în locul lui pe Ştefăniţă al meu, m-oi descurca eu la Poartă! Ce zici?</p>
                  <p rend="justify">—  Dar, după câte ştiu eu, coconul este numai un copil, şi încă nu prea răsărit…</p>
                  <p rend="justify">—  Aşa-i, dar adevăratul stăpân tot eu o să fiu, şi socot că a cam venit timpul ca cele două ţărişoare, de aceeaşi limbă şi credinţă, să nu mai rămână dezbinate, ci să fie una. Cea de-a treia, Ardealul, are să ni se alăture, dacă Rakoczy ajunge crai al Lehiei şi noi avem să-l ajutăm.</p>
                  <p rend="justify">Timuş rămase pe gânduri, după care răspunse încet:</p>
                  <p rend="justify">—  Iacă, am stat şi am chibzuit, tată-socrule, că mai lesne ar fi să căpătăm moşie de la leşi, ori ruteni, care bucuroşi ţi s-or supune…</p>
                  <p rend="justify">—  Nu-i tot una! se împotrivi domnul. Oamenii ăştia sunt fraţi de o parte şi de alta a muntelui, şi nu aiurea, cu alţii. Nu poţi sili la ham un bou cu un cal!</p>
                  <p rend="justify">—  Atunci să-ţi fie pe voia măriei-tale, numai că mai înainte aş pofti să nuntim, şi pe urmă om mai vedea! răspunse Timuş, care se temea ca nu cumva hospodarul să-l ducă cu vorba.</p>
                  <p rend="justify">Ecaterina-doamna, soaţa lui Vodă, se ţinea tare semeaţă şi nici nu vru să audă de petrecere în altă parte, decât la Iaşi, aşa că aveau multe de rânduit pe urmele cazacilor. Aceştia se traseră potoliţi în corturi, ca nişte mieluşei, dar abia aşteptau să se repeadă şi asupra celeilalte ţări româneşti, despre care le pomenise ceva tătucul Timuş şi unde aveau să se căpătuiască, înapoindu-se la Zaporoje putrezi de bogaţi.</p>
                  <p rend="justify">Într-o zi însă Timuş avu iarăşi o bănuială şi, chemându-şi prietenii mai apropiaţi, li se mărturisi:</p>
                  <p rend="justify">—  Nu ştiu ce mă face să cred că ceva încă este necurat! Mă tot gândesc la Kemeny. De unde să fi ştiut el de voievodul de la Winiţa, şi pentru ce a făcut legătura cu Ruxandra mea?</p>
                  <p rend="justify">Druşin se plesni cu palma peste frunte, după care izbucni în râs.</p>
                  <p rend="justify">—  Te-ai ţicnit? Eu mă plâng şi nu pricep, iar tu…</p>
                  <p rend="justify">—  Aşa-i, batuşca, se alătură şi Sidorenko, luminându-se la faţă. Ivanco are dreptate să râdă. Noi suntem vinovaţi de tot ce s-a întâmplat.</p>
                  <p rend="justify">—  Cum aşa?!</p>
                  <p rend="justify">—  Păi, atunci, la Iaşi, când ne-am întilnit cu căpitanul ungureanului, noi l-am minţit că suntem în slujba lui Podolski, iar el, săracul, de bună-credinţă, aşa îi va fi cerut lui Kemeny, să vorbească de stăpânul nostru care este îndrăgostit de fata hospodarului…</p>
                  <p rend="justify">—  Capete de harbuz ce sunteţi! se răsti râzând la ei Timuş. Trăsniţi prieteni mi-a mai hărăzit Cel de Sus!</p>
                  <p rend="justify">—  Tu ţi i-ai ales, batuşca, dar Dumnezeu să ţi-i ţină, că tare te mai iubesc.</p>
                  <p rend="justify">Nici prin cap nu le putea trece cazacilor că toată încurcătura se datora ardeleanului acela înalt şi suriu la plete, Bălgrădean, care se răzbunase, căci nu suferise să-l creadă a fi prost. CRUNTA KOSEM AUZIND SPUSELE VALIDELEI, toată suflarea adunată în pripă în alay meydani începu a striga spre a-şi arăta bucuria pentru noul stăpân, cu toate că acesta nu se afla de faţă. Trăind mereu cu frica în sân că ar fi putut fi ucis, se încuiase pe dinăuntru într-o cuşcă cu gratii de fier, ca să nu poată pătrunde ucigaşii la el. Acest trai de fiară sălbatică a sfârşit prin a-i tulbura minţile şi mulţi ştiau aceasta, dar la fel de bine erau încredinţaţi că nu Ibrahim-khan avea să fie stăpânul, ci tot Kosem, ca şi până atunci.</p>
                  <p rend="justify">Darussade se dusese până la el şi, ploconându-i-se cu umilinţă, începu a-i vorbi:</p>
                  <p rend="justify">—  Prea-strălucitule padişah, stăpân al sultanilor şi umbra bunului Alah pe acest pământ, binevoieşte să te înfăţişezi robilor tăi, spre a-ţi jura credinţa ce se cuvine unui sultan ce ne eşti.</p>
                  <p rend="justify">—  Minţi, javră râioasă! Ucigaşule! Nu vreau să ies! Nu vreau să mor, că eu n-am făcut nimic. Vreau să mă fac derviş, aşa să-i spui slăvitului nostru sultan.</p>
                  <p rend="justify">—  Dar tu ne eşti stăpânul, fiindcă fratele prea strălucirii-tale se află în grădinile lui Alah de acuma…</p>
                  <p rend="justify">—  Mie daţi-mi pace! Am spus că nu-mi trebuie! Aici vreau să trăiesc! bătu din picior noul împărat.</p>
                  <p rend="justify">A  fost nevoie să vină însăşi mama lui, Kosem, dar şi în faţa ei se înverşuna că nu se învoieşte să fie sultan şi că totul nu era decât o capcană de-a lui Murad. Atunci valideaua a poruncit să fie adus la cuşcă leşul fostului padişah.</p>
                  <p rend="justify">—  Iată-ţi fratele, fiule! Ce mai poţi spune, când îl vezi fără suflare la picioarele tale?</p>
                  <p rend="justify">Ibrahim privi neîncrezător la mort, apoi o sclipire de judecată îi apăru în ochi, pentru scurtă vreme. Întinse mâna printre zăbrele şi trase mortul de mustaţă. Văzând că nu mişcă, îl apucă şi de nas, după care începu a bate din palme ca un copil, ţopăind prin cuşcă:</p>
                  <p rend="justify">—  A murit! A murit! Ha, ha, ha, eu sunt padişah…  da, da, padişah! Ha, ha, ha!</p>
                  <p rend="justify">Mihnea, care se afla în preajmă, îl privea cu amărăciune pe acest nou stăpân, în care nu-şi mai putea pune nici o nădejde de a mai căpăta domnia. Ce păcat că fostul sultan a pierit prea curând. Şi doar cu câteva ceasuri mai devreme răposatul îl făcuse „beylerbey al celor trei ţări româneşti”.</p>
                  <p rend="justify">—  Să fie azvârlit hoitul în Bosfor, ca hrană robilor peşti! porunci Ibrahim, încumetându-se să iasă din cuşcă.</p>
                  <p rend="justify">—  Ba nu, slăvite padişah, zise tăios Kosem. Se va face îngropăciune legiuită, după datină şi rang, pentru bunul tău frate, care, cu limbă de moarte, te-a lăsat urmaşul lui.</p>
                  <p rend="justify">—  Aşa a zis el?! A vrut asta?! se miră sultanul.</p>
                  <p rend="justify">—  Vezi-bine, stăpâne, altfel cum îţi închipui că ţi s-ar fi închinat mulţimea?</p>
                  <p rend="justify">—  Ei, da! Să fie după cum ai spus, îngădui el cu multă umilinţă. Eu nu-i vreau răul!</p>
                  <p rend="justify">Ar mai fi adăugat poate şi altele bietul nebun, de nu l-ar fi scuturat de mânecă maică-sa, care era tare nemulţumită de felul cum se purta. Era ultimul urmaş al seminţiei lui Osman, care nu trebuia să se piardă în vânt, iar grijulia lui mamă se gândea că-i va aduce cât mai multe femei zdravene, ca să rodească din nou, cu fală, stirpea străbună.</p>
                  <p rend="justify">Aşa s-a şi întâmplat, căci în fiecare zi de Djuma, sau vineri, cum îi spuneau creştinii, i se aducea în aşternutul împărătesc câte o altă carâye, în afara nevestelor nigahli, adică legiuite. Strădania nu i-a fost în zadar şi fericirea de a zămisli sămânţa lui Osman căzu pe frumoasa Turhan, faţă de care se revărsă întreaga grijă a validelei.</p>
                  <p rend="justify">Degeaba încercase tânărul Mihnea să-i pomenească sultanei Kosem şi despre oful său, căci ea nu avea ochi decât pentru haremul feciorului său. De treburile împărăţiei acuma se ţinea mai mult marele vizir Kemankeş Kara Mustafa, care nu-l prea avea la inimă pe pribeagul domnişor. Pricina însă nu putea fi alta decât tot pungile cu aur ale domnitorilor români şi, cu toată averea pe care o avea, Mihnea nu se putea ţine în pas cu ei.</p>
                  <p rend="justify">Când socoti că treburile se mai rânduiseră, marele vizir se înfăţişă cu o plângere la Kosem:</p>
                  <p rend="justify">—  Slăvită şi prea-luminată stăpână, iartă cutezanţa nevrednicului tău rob, dar nu mai aflu altă cale a mă descurca, în afara înţelepciunii strălucirii-tale.</p>
                  <p rend="justify">—  Vorbeşte! zise măgulită sultana.</p>
                  <p rend="justify">—  Măritul nostru padişah, Alah să-i hărăzească numai zile senine şi îmbelşugate, nu mai părăseşte haremul şi treburile împărăţiei lâncezesc. Solii altor împăraţi ar pofti să i se închine, dar n-au cui, şi multe altele, iar mai presus de toate acei tovarăşi de petrecere ai marelui Murad-khan…</p>
                  <p rend="justify">— Păi, mai trăiesc?! se miră Kosem.</p>
                  <p rend="justify">—  Tocmai pentru asta am şi venit la picioarele strălucirii-tale, stăpână.</p>
                  <p rend="justify">—  De vreme ce n-ai făcut nimic până acum, ce mai aştepţi! Surghiuneşte-i în Alep, Rhodos, ori în „casa repaosului”, unde ar fi cel mai nimerit, dar nu cumva să-ţi scape!</p>
                  <p rend="justify">Marele vizir se ploconi în semn că a înţeles, dar, după ce îşi drese glasul, adăugă:</p>
                  <p rend="justify">—  Printre acei nemernici, luminăţia-ta, se afla şi tânărul pribeag ce dă târcoale pe aici şi n-am cutezat s-o fac fără să…</p>
                  <p rend="justify">—  De Mihnea-i vorba?</p>
                  <p rend="justify">—  Da, milostivă hatun. A fost nedezlipit de Emirguneoglu şi ceilalţi, care au sucit mintea bietului nostru stăpân răposat.</p>
                  <p rend="justify">—  Te-nşeli, Mustafa-paşa! Acest „pribeag”, cum îi spui tu, este prea-credincioasa mea slugă şi poftesc a nu i se clinti nici măcar un fir de păr din cap. Te fac răspunzător, dacă păţeşte ceva!</p>
                  <p rend="justify">—  Prea-bine, slăvită! se grăbi să încuviinţeze dregătorul plecându-şi din nou fruntea. N-am ştiut până acum, dar de azi înainte voi avea grijă eu însumi!</p>
                  <p rend="justify">—  Şi să nu uiţi că poate veni la mine ori de câte ori pofteşte, ziua sau noaptea, şi nu care cumva să-l împiedici!</p>
                  <p rend="justify">—  Nici n-aş cuteza, hatun valide, făcu marele vizir căutând să nu i se vadă nemulţumirea pe faţă.</p>
                  <p rend="justify">Venise cu gândul să capete încuviinţarea uciderii acelui domnişor care le făcea griji voievozilor români, prietenii lui, dar nimerise cum nu se putea mai rău, căci de acum înainte trebuia să se îngrijească de viaţa lui. Nu bănuise că acesta nu era decât iscoada validelei, şi nu era bine să i se stârnească mânia cumplitei Mahpeyker, dacă voia să îmbătrânească în tihnă. MEDELNICERUL DUPĂ CE POPA ONU DIN PÂCLIŞA le-a pus cununiile pe cap şi cu glas tremurat le-a cântat „Isaiia dănţuieşte”, Vasile Dupoiul s-a crezut cel mai fericit om de pe pământ. Naş a fost Ion Bălgrădean, care ţinuse cu tot dinadinsul s-o facă pe grofoaică să-şi ţină făgăduiala, după care i-a dus tot pe ascuns până în ţinuturile secuieşti, de unde le-a fost îndeajuns de lesne să treacă munţii în Moldova.</p>
                  <p rend="justify">Acolo vremurile erau cam tulburi şi curtea domnească se afla la Suceava, unde poposiră şi cei doi soţi în drumul lor către Moldova. Dacă despre boiernaş se ştia că fusese cu ani în urmă medelnicer şi nu prea băgat în seamă, fata contelui Zota era îndeajuns de cunoscută şi îndeosebi Ecaterina-doamna a fost cea care a ţinut s-o mai vadă prin preajmă-i. Suzana i se înfăşa singură, căci soţul ei nu-i era deloc pe plac trufaşei prinţese, cu toate că neamul Dupoiul îşi avea vechimea până în vremea lui Alexandru-vodă cel Bun, cum puţini boieri veliţi s-ar fi putut lăuda pe atunci. Nu-i vorbă că nici lui nu-i plăcuse soaţa lui Vodă şi nici nu vedea cu ochi buni prea desele poftiri ale Suzanei la curte, dar n-avea ce face.</p>
                  <p rend="justify">Rangul de medelnicer pe care îl avea nu era de lepădat, dar tânărul Vasile nu se împăuna niciodată cu el, căci aşa îi era firea şi nu s-ar putea spune că nu era îndrăgit de mulţi oameni cinstiţi din Moldova. Purtarea doamnei lui Vasile-vodă fu cunoscută în scurtă vreme şi mulţi erau aceia care ţineau partea medelnicerului. Unul dintre aceştia a fost şi dumnealui vel-paharnicul Neculai Mogâldea, care îl opri într-o zi şi-i zise de-a dreptul:</p>
                  <p rend="justify">—  Mă mir de domnia-ta, boier Dupoiul, că te laşi încălcat în picioare de muierea arbănaşului.</p>
                  <p rend="justify">Nici măcar nu-i pomenise numele lui Vasile-vodă, ci îl luase drept un arnăut oarecare, cum de altfel îi era obârşia.</p>
                  <p rend="justify">—  Eu n-am nimic cu ea, răspunse tânărul dând din umeri. Nici măcar nu m-a văzut vreodată şi nici eu n-am poftă să mă înfăţoşez la curte. Nu aştept decât să vină un frate de-al meu, căruia i-am trimis vorbă, şi ne-om duce acasă. Afurisit să fie cine o mai călca prin Suceava!</p>
                  <p rend="justify">—  Vai de mine, boierule! se împotrivi paharnicul Mogâldea. Da’ de ce să fugi? Neamul domniei-tale a fost vestit odinioară, şi de nu mă-nşel te-nrudeşti şi cu dumnealui Albotă-pârcălab de la Hotin, nu-i aşa?</p>
                  <p rend="justify">—  Asta-i drept, dar eu nu vreau să cerşesc nimănui slujbă. Puţintel cam sfios, nu se îmbulzea ca alţii să ajungă vreun dregător mai însemnat, ci se mulţumea dacă era lăsat în ale lui, dar iată că Ecaterina-doamna se băga acuma, silindu-l s-o urască.</p>
                  <p rend="justify">—  Lasă, pan Vasile, că o veni şi vremea noastră! făcu marele dregător. Deocamdată se sumeţeşte Vodă după biruinţa de luna trecută la Popricani, dar n-are să mai dăinuiască vreme îndelungată.</p>
                  <p rend="justify">—  Eu cu Vodă n-am nimic…  încercă Dupoiul să spună, dar celălalt nu-i dădu răgaz.</p>
                  <p rend="justify">—  Are el cu domnia-ta, şi cu noi toţi! Numai logofătul Ştefan ne-ar aduce dreptatea pentru toţi, şi nu numai pentru boieri ca noi. În loc să se înţeleagă cu fraţii noştri munteni, cum au făcut toţi ceilalţi domni din vechime, el pofteşte să-l izgonească pe Matei-vodă şi nu m-ar mira să şi-l aducă chiar pe ginere-său, cazacul, şi nu pe nevolnicul lui fecior, după cum spune.</p>
                  <p rend="justify">—  Oare chiar aşa să fie?!</p>
                  <p rend="justify">—  Te mai îndoieşti? Norocul nostru că au mâncat bătaie la Finta, mai zilele trecute, că altminteri cine ştie ce se mai întâmpla?</p>
                  <p rend="justify">—  Dar, după câte ştiu eu, cazacii au plecat din ţară.</p>
                  <p rend="justify">—  De curând şi pentru scurtă vreme, pan Vasile. I-au pălit nogaii în lipsă şi s-au repezit să-i alunge de la Praguri, dar după aceea să vezi că iar au să se întoarcă! Unde mai găsesc ei traiul dulce din Moldova? Cazaci ne trebuie nouă? Să plece cu Vodă cu tot. N-au decât să şi-l facă hatman la ei acolo! Noi avem pe domnul nostru, pe Ştefan-vodă!</p>
                  <p rend="justify">Ochii medelnicerului străluciră la auzul numelui, căci nu era moldovean din Ţara de Sus care să nu aibă vie în minte pomenirea marelui voievod de odinioară.</p>
                  <p rend="justify">—  Apăi, aşa s-ar cuveni! răspunse gânditor Dupoiul.</p>
                  <p rend="justify">—  Iacă, pentru aceea te-am oprit şi te poftesc să-mi cinsteşti casa, trecând să vorbim mai pe-ndelete ce-ar trebui să facem. Rămâi sănătos, şi nu uita că te aştept când îi vrea.</p>
                  <p rend="justify">Întâlnirea cu vel-paharnicul Mogâldea parcă l-a trezit din nepăsare pe tânărul vlăstar boieresc, mai ales că acesta ştiuse să-i răscolească în adâncul sufletului. Chiar a doua zi s-au întâlnit din nou şi fu cinstit cum se cuvine de către gazdă, ceea ce a făcut şi mai mult ca să se hotărască a trece pe partea celor ce-l voiau domn pe fostul logofăt Gheorghe Ştefan.</p>
                  <p rend="justify">—  Zici că n-ai cum să ne ajuţi, boierule? întrebă deodată gazda. Apăi, numai să-ţi strângi toate neamurile şi prietenii din codrii de către Dorna şi faci o oaste pe potriva celei pe care ar strânge-o arbănaşul. Unde mai pui la socoteală că ar fi şi mai viteji!</p>
                  <p rend="justify">—  De, ştiu şi eu, dar parcă nu m-aş încumeta să mă iau la bătaie, că nu-mi stă în fire.</p>
                  <p rend="justify">—  S-o găsi şi pentru domnia-ta ce să faci! Avem nevoie şi de capete mai luminate…</p>
                  <p rend="justify">Apoi se înţeleseră cum să strângă oamenii la Solea, unde urma să vină şi dumnealui Ivaşco Balş, pârcălab de Dorohoi, şi mai încolo, ca un puhoi de munte se vor revărsa din miazănoapte asupra Sucevei, când Ştefan-vodă avea să intre iar, cu oaste ardelenească, în ţară.</p>
                  <p rend="justify">— Ce să mă fac cu nevasta? se întrebă încurcat tânărul. Dacă o iau cu mine, mi-e teamă să nu afle Doamna.</p>
                  <p rend="justify">—  Poate să stea la noi, dacă vrei, dar, după cum ai spus, n-ar fi rău să rămână şi pe mai departe în preajma Doamnei. Ar fi şi mai ocrotită. Iar de nu, să meargă cu ai mei la ceva neamuri de pe la Panciu, unde vor rămâne până se vor limpezi lucrurile, căci în vara asta s-o schimba domnia după cum vrem noi.</p>
                  <p rend="justify">Suzana păru chiar încântată să rămână singură la curte, dar soţul, cu gândul la ale lui, n-a băgat de seamă şi se despărţi de ea cu inima deloc uşoară. Îşi zise însă că până la toamnă nu mai era mult şi atunci alta le va fi viaţa, sub noua stăpânire. Era hotărât să lupte şi, cu toate că nu era războinic de felul său, în încăierarea de la Sârca, în miezul verii, s-a bătut ca un leu, fiind lăudat de toţi cei din preajmă. Ba şi măria-sa Ştefan-vodă, biruitor, îl îmbrăţişa în văzul tuturor.</p>
                  <p rend="justify">Dar, cu toate că Vasile-vodă fugise peste Nistru, familia i-a rămas la Suceava, însă bucuria medelnicerului fu umbrită de vestea întoarcerii lui Timuş, care împresură cetatea, chipurile, ca s-o apere. În zilele ce au urmat după înscăunarea lui Ştefan-vodă, a tot încercat Dupoiul să-şi scoată nevasta de acolo, dar n-a fost chip, căci nimeni nu izbutea să intre dincolo de ziduri, iar acuma, că veniseră cazacii, ar fi fost şi mai greu. N-avea decât să mai aştepte!</p>
                  <p rend="justify">Iată însă că pe la jumătatea lui septembrie Timuş se afla tot acolo şi, cum i se cam urâse să tot păzească cetatea socrului său, i se făcu poftă de femei. Gurile rele spun că ar fi râvnit la însăşi Ecaterina-doamna, că tare mai era frumoasă şi încă, tânără, Ruxandra nefiindu-i fiică, dar că aşa va fi fost, ori ba, este mai greu de spus. S-ar putea ca dânsa să fi strâns cele douăsprezece fete, care de care mai tinere şi mai frumoase, pe care le trimise hatmanului să facă ce o vrea cu ele. Şi cum Suzana era de o gingăşie fără seamăn, Doamna s-a gândit s-o trimită şi pe ea, dar, bănuind că nu se va învoi, a amăgit-o, ca pe toate de altfel, cum că Timuş avea să le scoată din împresurare şi să le trimită pe la casele lor. Multe erau fetele boierilor ce trecuseră de partea noului domn. Zănatecul hatman le opri pe toate în cortul său şi se puse a le batjocori, dar n-a apucat să se bucure pe deplin de prada dobândită atât de uşor, căci o ghiulea rătăcită a nimerit peste ei, ucigând pe toţi cei care se aflau acolo. Aşa pieri, fără faimă, cel care se încununase de slavă în luptele cu păgânii, dar, din păcate, îşi găsi sfârşitul şi fata contelui Zota, frumoasa nevastă a medelnicerului Dupoiul, fără ca el să afle prea curând. Abia după trei săptămâni, când cetatea căzu în mâinile lui Ştefan-vodă şi Doamna se dădu prinsă, află şi sărmanul soţ de cumplita moarte a Suzanei.</p>
                  <p rend="justify">Oamenii vorbeau vrute şi nevrute despre întâmplarea care i-a făcut pe cazaci să se răzleţească, părăsind ţara, dar se mai scorneau şi altele. Aşa, de pildă, se spunea că, pe vremea când era vel-logofăt la arbănaş, ar fi siluit-o pe dumneaei jupâneasa Ilisafta logofeteasa, şi chiar într-un rădvan, dar parcă poţi şti? De astă-dată se zvonea că şi noul domn ar fi poftit să se răzbune la fel când i-a încăput în mână nevasta lui Vasile-vodă, dar cică aceasta l-ar fi pălmuit, i-ar fi zis „dulău fără obraz” şi ar fi scăpat basma curată. Vorbe proaste de-ale târgoveţilor! Medelnicerul însă tare ar fi vrut s-o sfâşie în bucăţi pe ticăloasa care a făcut să fie necinstite fecioarele ce-i fuseseră încredinţate şi fetele şi nevestele care o slujiseră cu credinţă. Era îndurerat că nici măcar trupul sfârtecat al Suzanei nu fu găsit, ca să-l dea odihnei pământului.</p>
                  <p rend="justify">Mai toată toamna şi începutul iernii a umblat nefericitul soţ ca năuc, de colo-colo. Apoi, pe la câşlegi fu chemat de măria-sa şi vreme îndelungată s-au tot şuşotit numai ei doi, după care Dupoiul apucă iarăşi calea Ardealului, de astă-dată fără a se mai ascunde, căci era solul domnului Moldovei.</p>
                  <p rend="justify">La Bălgrad îl căută pe binefăcătorul său, Ion Bălgrădean, rămas hotnog, cu toată vitejia pe care o arătase în mai multe lupte, ori în slujbe de taină făcute prinţului. După ce i se jelui de moartea Suzanei, căci îl ţinea pe Bălgrădean de naş, îi spuse câte ceva şi despre călătoria lui, având să treacă iarăşi muntele, dar de astă-dată către miazăzi, la Târgovişte.</p>
                  <p rend="justify">—  Dacă îţi mai aduci aminte, ţi-am vorbit de un moş de-al meu de prin Argeş, îi zise Dupoiul.</p>
                  <p rend="justify">— Da! Cum să nu?</p>
                  <p rend="justify">—  La el mă duc, să mă întâlnesc cu un boier muntean şi, dacă ai vrea să mă însoţeşti, cu mare folos te-ai alege. Prinţul tău nu prea te-a copleşit cu dărnicia.</p>
                  <p rend="justify">—  Să-ţi spun drept, finule, nu pot zice că n-aş fi ajuns căpitan, dar aşa cum vor ei, şi eu nu am poftă să le fac pe plac.</p>
                  <p rend="justify">— Cum adică?</p>
                  <p rend="justify">—  Cer să-mi schimb numele în Bolgrady Janoş, că, vezi-Doamne eu ca olah nu mă pot încumeta aşa sus.</p>
                  <p rend="justify">—  Asta-i bună! bătu cu pumnul în masă Dupoiul. La vreme, te pomeneşti că au să-i boteze altcum pe toţi românii din ţara Ardealului, şi asta nu prea văd eu cum au s-o facă, dar mai ales pentru ce?</p>
                  <p rend="justify">—  Ca să ne lăsăm legea şi limba, făcându-ne unguri.</p>
                  <p rend="justify">—  Nu, că nu pot crede…</p>
                  <p rend="justify">—  Din păcate chiar aşa-i! Am avut un prieten, bănăţean de felul lui, pe care nu-l mai cheamă Borlovan, ca pe taică-său, ci Borlovany şi i-au dat şi un petec de moşie, ca la grofi. Ei bine, află că în casa lui nu se mai vorbeşte decât ungureşte, ba şi popa cel românesc ar fi fost izgonit.</p>
                  <p rend="justify">—  Să nu faci asta, naşule! Mai bine hai cu mine.</p>
                  <p rend="justify">— Nu te teme, că nu m-oi lepăda nicicând de-ai mei, dar de plecat, deocamdată nu pot. Mai la primăvară, nu zic ba.</p>
                  <p rend="justify">Dupoiul mai rămase acolo preţ de o săptămână, după care îşi luă rămas bun de la naşul său şi, cu tot viforul de afară, o porni neîntârziat la drum. Nu se zărea nici la doi paşi prin valurile de ninsoare care se năpusteau asupra lui şi a călăuzei, înţepându-le obrazul cu mii de ace nevăzute. Abia trecură de Sebeş şi, vrând-nevrând, se opriră ca să lase viforniţa să se mai potolească. Apoi, când se ivi soarele, după vreo patru zile de şedere, purceseră mai departe spre Sibiu, printr-o lume ce părea de basm. Razele lipsite de căldură dădeau strălucire fiecărui colţişor de pe pământ şi troienele de omăt puteai să juri că erau munţi de diamante ori de argint. De pe crengile copacilor se scutura din când în când zăpada, împrăştiind în văzduh steluţe jucăuşe, care piereau în faţa ochilor, ori se topeau atingând răsuflarea omenească. Câte un corb trecea zorit, croncănind după tovarăşii săi, iar din depărtare se auzea uneori lătrat de câini, însă nici o dâră de fum care să arate apropierea vreunui sat oarecare. Medelnicerul nu se mai sătura de asemenea privelişte, care îi amintea de plaiurile lui de acasă, şi un dor sfâşietor îl apucă de răposata lui nevastă. Călăuza ar fi putut crede că lăcrimează din pricina gerului, dar numai el ştia adevărata pricină.</p>
                  <p rend="justify">Părăsind Sibiul, o luară către Cisnădie şi de acolo în valea Oltului, nădăjduind ca de Bunavestire să ajungă la Bogaţi, unde unchiul Savu Cheoaşcă îşi aştepta nepotul de bună-seamă cu veşti, dar şi cu acel boier muntean, despre care nu ştia decât că-l cheamă Hrizea. Iată însă că, în preajma monastirii de la Cozia, o ceată de seimeni îl opriră şi, aflând că vine din Ardeal şi că vrea să ajungă la Târgovişte, căpetenia lor, un iuzbaşă înalt şi spătos, rânji:</p>
                  <p rend="justify">— Apoi, boierule, te-om duce noi mai repede decât crezi, numai să ne dai scrisorile lui Rakoczy.</p>
                  <p rend="justify">— N-am nimic! Eu am trecut pe la Sibiu că mi-a fost calea mai dreaptă.</p>
                  <p rend="justify">—  Lasă c-om vedea noi! Ia dezbrăcaţi-l, flăcăi! se răsti oşteanul.</p>
                  <p rend="justify">Îl scotociră peste tot, până la piele, după care îi aruncară alte veşminte mai ponosite, ale lui fiind împărţite între oşteni. Tare îi mai păru rău după frumoasele lui cizme din piele de viţel, dar iuzbaşa îi zise batjocoritor:</p>
                  <p rend="justify">—  Nu ţi-s cu trebuinţă, boierule, că doară n-avem să te lăsăm să mergi pe jos. Ia urcă domnia-ta în căruţa ceia!</p>
                  <p rend="justify">Neavând încotro, Dupoiul împlini porunca, dar se burzului când începură să-l lege.</p>
                  <p rend="justify">—  Aveţi să daţi socoteală pentru faptele voastre! îi ameninţă el.</p>
                  <p rend="justify">—  Cui? Lui Vodă, nu-i aşa? râse unul.</p>
                  <p rend="justify">—  După ce l-o lua Scaraoţchi! adăugă altul.</p>
                  <p rend="justify">Medelnicerul auzise câte ceva despre zurbaua lefegiilor, dar acuma îşi dădea seama de adevăr. Ferecat în fundul carului, ca un răufăcător de rând, simţea hurducăturile în fiecare clipă. Barem să fi fost o sanie, căci încă mai era pârtie, însă la ieşirea din munte venise primăvara şi seimenii nu voiau să se mai încurce la drum cu tălpicile. După două zile de chin ajunseră şi în cetatea de scaun a Târgoviştei, dar nu fu dus la palatul domnesc, după cum nădăjduia sărmanul prins, ci în deal, la monastire, şi încuiat într-o chilie. Era o larmă şi o neorânduială pretutindeni, care mai de care dădea porunci şi nimeni nu le împlinea.</p>
                  <p rend="justify">La mai bine de o săptămână, vreme în care fusese hrănit numai cu fiertură de hrişcă şi fasole, slăbit şi ostenit, Dupoiul fu scos în lumina soarelui primăvăratic ce alinta dealurile din preajmă cu razele lui călduţe. L-au băgat laolaltă cu încă vreo patru nenorociţi ca el, dar despre care nu te puteai îndoi că erau boieri veliţi. De fapt auzi pe unul dintre lefegii răstindu-se:</p>
                  <p rend="justify">—  Hei, vel-vistiernice! Tot nu ţi-a venit mintea la cap? Dă-ne banii pitiţi şi te alegi numai cu o bătaie zdravănă.</p>
                  <p rend="justify">—  Ticăloşilor! se răsti boierul Ghinea Brătăşanu, căci el era prinsul. Banii sunt ai ţării…</p>
                  <p rend="justify">—  Dar noi nu suntem tot ai ei? îi luă vorba iuzbaşa care îl adusese pe Dupoiul. Tu vorbeşti de dreptate, şi pe noi ne ţii flămânzi?</p>
                  <p rend="justify">—  Ce ne mai pierdem vremea, fraţilor? se băgă unul mai pipernicit, dar încins cu o spadă scumpă, luată de la vreun căpitan de roşiori. Să-i tragem lângă râpă şi să-i ciuruim!</p>
                  <p rend="justify">—  Ba să le facem vânt aşa, de vii, să-şi rupă ciolanele.</p>
                  <p rend="justify">—  Nu, că pot să scape şi vor fugi…</p>
                  <p rend="justify">—  Mai ales vulpoiul de Brătăşanu! se împotrivi slăbănogul. Dupoiul îşi dădu seama că-i sosise şi lui ceasul de pe urmă, când privi către tovarăşii de suferinţă, care fuseseră învineţiţi în bătaie. Auzise de marele vistiernic Ghinea Brătăşanu, cumnatul lui Matei-vodă, şi-l vedea acuma zgribulind numai în cămaşă şi izmene, dar nu se ruga să i se cruţe viaţa şi nici nu se văicărea ca celălalt boier, despre care înţelese că-l chema Vărzaru. Nu mai avea cum să scape şi prin minte îi treceau fel de fel de gânduri, cum ar face să ajungă la acel boier Hrizea spusele măriei-sale, Ştefan-vodă. Tresări când fu apucat de contăş şi tras mai într-o parte.</p>
                  <p rend="justify">— Cu ăsta ce-i? întrebă sfrijitul, care părea a fi printre căpetenii.</p>
                  <p rend="justify">—  Eu l-am prins! se sumeţi iuzbaşa. Venea de la Rakoczy cu vorbă către Vodă. Cine ştie ce potlogării are a-i spune.</p>
                  <p rend="justify">—  Să-i găurim pielea! răcniră vreo câţiva, ridicând sâneţele.</p>
                  <p rend="justify">Unii trăgeau de el să-l ducă pe marginea râpei, alţii se împotriveau, în vreme ce plumbii îi doborâră pe boierii prinşi, care se rostogoliră de-a-nboulea până la picioarele dealului.</p>
                  <p rend="justify">Dupoiul se smuci din mâna celui care-l trăgea şi se lipi de căpetenia cu spadă de roşior.</p>
                  <p rend="justify">—  Nu ştiu ce aveţi cu mine, că eu sunt moldovean şi nu mă amestec în treburile voastre, vorbi el cu repeziciune. N-am venit la Vodă şi nici n-am trecut pe la Rakoczy. Altele sunt treburile mele la voi.</p>
                  <p rend="justify">— Care? întrebă acesta.</p>
                  <p rend="justify">—  Iacă, domniei-tale ţi-oi spune, că te văd a fi mai înţelept decât ceilalţi.</p>
                  <p rend="justify">Sudălmi şi înjurături izbucniră din rândul oştenilor, încât căpetenia trase un foc de pistol cerând să se facă tăcere.</p>
                  <p rend="justify">—  Lăsaţi-l să vorbească, şi pe urmă n-aveţi decât să-l trimiteţi pe lumea cealaltă! răcni el.</p>
                  <p rend="justify">— Minte!</p>
                  <p rend="justify">—  Tăceţi, bre!</p>
                  <p rend="justify">— La moarte!</p>
                  <p rend="justify">—  Să-i dăm brânci şi să tragem după el la ţintă, zise unul şi cât pe ce să i se facă pe plac, dacă nu s-ar fi băgat iarăşi seimenul acela slăbănog.</p>
                  <p rend="justify">—  Trebuia să mă întâlnesc cu un boier la un unchi de-al meu, din Bogaţi.</p>
                  <p rend="justify">Pe dată se făcu tăcere!</p>
                  <p rend="justify">—  Nu cumva Cheoaşcă îl cheamă pe acela? întrebă unul.</p>
                  <p rend="justify">— Sunt nepotul lui!</p>
                  <p rend="justify">— Un moldovean?!</p>
                  <p rend="justify">—  Ei, da! Ce-i de mirare? Nu tot români suntem? se sumeţi Dupoiul, prinzând puţină inimă.</p>
                  <p rend="justify">—  Aşa-i! încuviinţară vreo câţiva. Ce-aveţi cu el? Daţi-i pace!</p>
                  <p rend="justify">— Dar boierul cine-i? nu se lăsă pipernicitul. Dupoiul pregetă o clipă, după care spuse:</p>
                  <p rend="justify">— Nu-l cunosc! Nu l-am văzut nicicând.</p>
                  <p rend="justify">— Care-i numele?</p>
                  <p rend="justify">— Hrizea!</p>
                  <p rend="justify">—  Hrizea?! se mirară mai mulţi. Auziţi, bre?RĂZVRĂTIREA SEIMENILOR DE LA LEORDENI, dacă apucai spre munte pe valea Glâmbocului, la o bună fugă de cal ai fi dat peste satul Bogaţi, aşezare de oameni înstăriţi, după cum o arată şi numele. Avuţia şi-o datorau muncii de fiecare zi pe dealurile din împrejurimi, dar şi slujbei în oastea domnească, pe care orice flăcău din sat era mândru s-o împlinească. Nu era deci de mirare că în fruntea tuturor se afla gospodăria fostului căpitan de darabani Savu Cheoaşcă. O namilă de om cât un munte, care băgase groaza în duşmanii înfruntaţi în bătălie, iar prietenii domniei-sale spuneau, în glumă, că nu se făcuse roşior fiindcă nici un cal nu l-ar fi putut ţine în şa. În schimb, ginere-său, Gheorghe, se făcuse iuzbaşa de călăreţi, nefiind la fel de voinic, dar nici mai puţin viteaz decât socru-său. Bărbat în floarea vârstei, cu mustaţa răsucită către în sus, era ascultat de către săteni, dovedind a avea şi multă înţelepciune, dar şi simţire gospodărească. Venise din Valea Caselor, un sat de prin împrejurimi, şi se aciuise în Bogaţi, unde îi uluise pe localnici cu ştiubeiele lui de albine. După el se mai luaseră şi alţii, aşa încât satul avea o frumoasă prisacă, dacă ai fi luat-o laolaltă, şi s-ar mai fi putut întinde, de n-ar fi fost teama unora de înţepăturile veninoase. Iuzbaşa Gheorghe stătea o bună parte din an şi la Târgovişte, în slujba domniei, dar făcea ce făcea şi dădea şi pe acasă destul de des.</p>
                  <p rend="justify">Numele lui Cheoaşcă era tare cunoscut în rândul lefegiilor, de orice neam vor fi fost, şi din pricina asta în curtea lui era veşnic un du-te-vino cu foşti tovarăşi de arme, care găseau la el întotdeauna o bucată de pâine şi o cană de rachiu. Greu se mai despărţise de el măria-sa Matei-vodă, luptaseră împreună încă de la bătălia de lângă monastirea Plumbuita, când a izbutit să apuce domnia, şi n-a lipsit nici la Ojogeni, Nenişor, ori Finta, dar bătrânul oştean s-a rugat cu atâta căldură să-l lase cu ale lui, încât domnitorul s-a îndurat, dar nu mai înainte de a-i făgădui că avea să răspundă la orice chemare, căci doar era numai peste deal de cetatea de scaun.</p>
                  <p rend="justify">La începutul primăverii din anul 1654, iarna încă mai era stăpână prin ţara Argeşului şi puţine erau semnele că avea să se ducă înspre miazănoapte, de unde venise. Drumeagul ce ţinea malul Glâmbocului se împletea cu albia pârâului, care pe vremea secetei din vară seca cu desăvârşire. În schimb primăvara şi toamna se umfla şi se sumeţea asemenea unui râu în lege, aruncându-şi apele în Argeş ca să i le ducă hăt-departe, până-n Dunăre. Deocamdată încă mai era cuminte şi susura liniştit sub pojghiţa de gheaţă, mâncată ici şi colo de şuvoaie mai repezi. Câte o codobatură pândea la ochiurile de apă bătând voios din coadă, dar nu arareori dădeai peste zurliile de vrăbii gureşe, care se scăldau de mama focului, în vreme ce omul se înfiora de frig văzându-le.</p>
                  <p rend="justify">Un pâlc de călăreţi înainta sub cerul plumburiu. Gerul nu mai avea tărie şi uşurinţa cu care gheaţa trosnea sub copitele cailor vestea apropierea primăverii. Oamenii purtau dolmane bine îmblănite şi căciuli din piei de oaie ori vulpe, numai cel din frunte avea pe cap o mândreţe de blană de samur şi panaş de egreta prins printr-o agrafă bătută cu nestemate. Se vedea cât-colo că era un boier de soi, şi nimeni n-ar fi spus altfel despre dumnealui vel-spătarul Hrizea ot Bogdanei. Alături de el călărea iuzbaşa Gheorghe, ginerele lui Savu Cheoaşcă, spre a cărui casă se îndreptau acum. Acesta avea dulama de roşiori, căptuşită bogat cu blană de vulpe, cum de altfel îi era şi căciula, pe care strălucea un smarald cât o alună de mare. Ceilalţi erau slujitori boiereşti ce-şi însoţeau stăpânul şi se ţineau în urma celor doi din frunte.</p>
                  <p rend="justify">Iuzbaşa povestea spătarului peripeţiile vărului său moldovean şi Hrizea cu greu îşi ascunse mulţumirea auzind că răzvrătiţii îl lăsaseră în pace numai când au aflat că trebuie să se întâl-nească cu el. Pentru aceasta se ducea acuma la Bogaţi, ca nu cumva străinul să întâmpine şi alte primejdii, şi mai ales că pentru nimic în lume nu l-ar fi primit la Bogdanei, unde se mai rătăcea şi câte o iscoadă. Pe lângă asta, mai avea de vorbit şi cu căpitanul Cheoaşcă, fiindcă prea se întindea răzmeriţa printre lefegii şi el ştia bine că aceştia ascultau de poveţele bătrânului oştean.</p>
                  <p rend="justify">—  Să ştii, Gheorghiţă, că nu m-am prea bucurat de vestea morţii lui Brătăşanu. Eu, dacă aş fi fost acolo, i-aş fi împiedicat.</p>
                  <p rend="justify">Îi spunea „Gheorghiţă” deoarece îi botezase fecioraşul ce-i purta numele şi se legase şi pentru cel de-al doilea, care era pe cale să vină pe lume. Iuzbaşa însă îi spunea „cumetre” numai arareori, şi atunci când nu se aflau decât ei doi la vreun pahar cu vin, altminteri era tare cuviincios.</p>
                  <p rend="justify">—  Eu n-am fost de faţă.</p>
                  <p rend="justify">—  Dar nici n-ai fi putut să-i opreşti, dădu din cap a părere de rău Hrizea. Părea el un om lacom, dar strângea bani pentru vistieria ţării, care acuma se va secătui până la fund.</p>
                  <p rend="justify">—  Poate că dacă şi-ar mai fi desfăcut băierile pungii nu l-ar mai fi urât atâta lefegii, dar aşa…  îi tot ameninţa că va să cheme pe ardeleni să-i cuminţească, şi asta n-au mai răbdat. Au mai răpus şi pe alţii…</p>
                  <p rend="justify">—  De Vărzaru nu-mi pare rău şi nici de ceilalţi care au dat socoteală cu viaţa, dar de vel-vistiernicul Ghinea, ce să mai zic, păcat!</p>
                  <p rend="justify">Câte o adiere de vânt ori vreo zburătoare a pădurii făcea să se scuture zăpada îngreuiată de pe crenguţele mai firave, dar nimeni nu le lua în seamă. În depărtare se auzea desluşit cântatul cocoşilor, ba şi lătrături răzleţe ori vreun muget de vită care-şi chema odrasla ce zburda prin zăpada cea apoasă.</p>
                  <p rend="justify">Satul nu era departe şi curând se iviră acoperişurile de şindrilă ori de coceni, iar ici-colo câte un petec de zăpadă care se topea în fumul ce se strecura din pod. Nu făceau oamenii hogeaguri pentru ca să nu plătească fumăritul birarilor, căci şi aşa aveau destule altele, că abia o mai scoteau la capăt. Băşicile de porc de la ferestre nu lăsau destulă lumină şi mulţi se uitau ca la o minune la geamurile de sticlă străvezie aduse de peste munte de la Porumbacu şi care împodobeau casa lui Cheoaşcă. De altfel, aceasta avea şi o împrejmuire trainică, din gard de nuiele împletite, şi acareturi prin toată ograda, iar argaţii nu mai pridideau cu treaba cât era ziua de mare. Dar nici dumnealui, căpitanul, nu se dădea înapoi să pună mâna pe furcă ori lopată, lucrând adesea cot la cot cu ei. Cei doi zăvozi, flocoşi ca nişte urşi, erau legaţi de obicei şi numai noaptea erau lăsaţi în voia lor, ca să nu se apropie vreun răufăcător. Însă şi aşa, priponiţi, lătrau cu atâta furie încât făceau să tresalte caii care pătrunseră pe poarta cea larg deschisă anume pentru ei.</p>
                  <p rend="justify">— Bine ai venit, domnia-ta, vel-spătare! îl întâmpină gazda cu căciula în mână.</p>
                  <p rend="justify">Dădu să-l ajute la descălecat, dar acesta sări singur şi zise cu voie bună:</p>
                  <p rend="justify">—  Încă nu, Savule! Dacă aş fi voievod, mai treacă-meargă, dar aşa, trebuie să mă bizui numai pe puterea mea. Bine te-am găsit!</p>
                  <p rend="justify">Îşi strânseră mâinile şi se îmbrăţişară, după care boierii intrară în casa cea mare, iar însoţitorii se îndreptară cu nerăbdare pe la cuhnii, de unde se auzi pe data chicotitul slujnicuţelor şi râsetele vesele ale oaspeţilor.</p>
                  <p rend="justify">—  Iacă, boier Hrizeo, acesta-i nepotu-meu, medelnicerul din Moldova! arătă gazda pe Vasile Dupoiul, care se mai întremase în cele câteva zile de când sosise la Bogaţi, după peripeţiile avute până atunci.</p>
                  <p rend="justify">—  Bucuros să-i cunosc pe toţi prietenii tăi, Savule, dar mai cu seamă neamurile, fie ele şi din celălalt capăt de ţară, căci numai una este draga de ea, măcar că stăpânirea-i felurită.</p>
                  <p rend="justify">—  Eu aşijderea mă-nchin domniei-tale, făcu medelnicerul plecându-şi capul. Şi pot spune că mult adevăr şi tâlc sunt în cuvintele astea, dar că relele pot fi îndreptate, făcând să fie pretutindeni numai românii stăpâni.</p>
                  <p rend="justify">—  He, he! râse Hrizea. Văd eu că şi moldovenii gândesc ca noi, şi asta-i bine.</p>
                  <p rend="justify">—  Ba şi ardelenii şi bănăţenii şi tot ce-i suflare românească… se băgă şi Gheorghe, dar vel-spătarul îi luă vorba – Mai domol, Gheorghiţă, că ce vrei tu e prea mult. Nu avem un alt Mihai-vodă în vremea noastră.</p>
                  <p rend="justify">—  S-o găsi! răspunse moldoveanul. Ţara toată aşteaptă să-l urmeze, cum a vrut să zică vărul Gheorghe.</p>
                  <p rend="justify">Vel-spătarul Hrizea se simţea nespus de bine, ca întotdeauna când venea la Bogaţi şi, fără să mai aştepte să fie poftit, se tolăni în jilţul cel mare din capul mesei, care i se cuvenea.</p>
                  <p rend="justify">—  Nu-l văz pe finu-meu Gheorghe, cel mic?! făcu el deodată, căutând cu privirea împrejur. Şi nici cumătră Miorica nu-i, pe unde umblă? întrebă oaspetele.</p>
                  <p rend="justify">—  Apăi, i-am trimis la naşul Floricăi din Suseni. El are casa mai pitită pe după deal, lângă pădure, şi-i mai la fereală din calea răutăţilor. Nu de alta, dar cum trec pe aici tot felul de vântură-lume, dând din pistoale şi sâneţe, să nu se fi speriat cumva, şi fiind cu burta mare…</p>
                  <p rend="justify">—  Bine făcuşi, Savule! încuviinţă Hrizea. Dar n-are să fie nici o încăierare prin părţile astea şi nădăjduiesc că nici prin altă parte, căci oştenii au să se potolească în cele din urmă.</p>
                  <p rend="justify">—  Dacă ar fi lăsaţi în pace! zise Dupoiul.</p>
                  <p rend="justify">— Ce vrei să spui, boierule?! se miră spătarul.</p>
                  <p rend="justify">— Apăi, Vasile pentru asta a venit aici, că are a povesti lucruri de seamă. Noi ne-om trage în altă odaie.</p>
                  <p rend="justify">—  Ba rămâi, moşule! se împotrivi Dupoiul. Nici de Gheorghe nu mă feresc. De altfel nici prea multe nu sunt vorbele, dar dumnealui, vel-spătarul, are să priceapă lesne.</p>
                  <p rend="justify">— Ce anume?</p>
                  <p rend="justify">Medelnicerul îşi drese glasul, sorbi din ulcica de rachiu ce fusese aşezată în faţa fiecăruia şi începu:</p>
                  <p rend="justify">—  Măria-sa, Ştefan-vodă al nostru, gândeşte că domnul de Târgovişte n-o avea prea multe zile.</p>
                  <p rend="justify">—  Asta aşa-i! dădu din cap Cheoaşcă.</p>
                  <p rend="justify">—  Mulţi au să-i râvnească locul şi mare gâlceavă va fi, spre bucuria turcilor, care au să scoată bani buni din mezatul tronului.</p>
                  <p rend="justify">—  Şi de astă-dată ai dreptate! încuviinţă gazda.</p>
                  <p rend="justify">—  Mai presus de toate, mazilul Vasile Lupu, care-i acuma la Stambul, măcar că-i la Edi Kule, trage iţele şi pofteşte să vină el, că pe fiu-său l-ar aşeza în Moldova.</p>
                  <p rend="justify">—  Dar este întemniţat! zise Hrizea.</p>
                  <p rend="justify">—  Ce dacă? Unelteşte cu banii lui şi are destui, aşa că prea greu nu-i va fi, urmă medelnicerul. Tocmai pentru aceea m-a trimis voievodul nostru la domnia-ta, ca să-ţi spun că trebuie făcut domn Constandin Şerban…</p>
                  <p rend="justify">—  Cam aşa gândeam şi noi, îi luă vorba Hrizea.</p>
                  <p rend="justify">—  Nu însă şi Ivaşco Cătineanul, care primeşte întruna pungi cu aur ca să răzvrătească pe lefegii şi astfel turcii vor năpădi ţara şi singurul domn de încredere ce l-ar avea la în-demână ar fi cel care a dat banii, adică mazilul nostru din temniţă.</p>
                  <p rend="justify">—  Asta n-am mai crezut-o! dădu Hrizea cu pumnul în masă. De aceea se împotriveşte lui Constandin? Ca să vezi!</p>
                  <p rend="justify">—  Măria-sa, domnul nostru, se leagă să-l sprijine la craiul Rakoczy, dar domniile-voastre să-l alegeţi aici numaidecât şi, după datină, să daţi şi banii turcului.</p>
                  <p rend="justify">Vestea că Ivaşco era aţâţătorul, în numele domnului mazil, i-a cam pus pe gânduri.</p>
                  <p rend="justify">—  Să-i sucim gâtul! zise iuzbaşa Gheorghe în cele din urmă.</p>
                  <p rend="justify">—  Bine ar fi! încuviinţă Hrizea, cam dodeind. Dar dacă-i facem de petrecanie şi se află, cumva, ne ridicăm în cap pe toţi seimenii şi dorobanţii. Nu degeaba le tot dă el parale.</p>
                  <p rend="justify">—  Să-l pârâm, lui Vodă, îşi dădu părerea ginerele lui Cheoaşcă.</p>
                  <p rend="justify">— Degeaba! Nici măcar nu se mai poate da jos din pat, atât de neputincios a ajuns bătrânul voievod.</p>
                  <p rend="justify">—  N-am decât să-l pălesc noaptea pe uliţă! nu se lăsă Gheorghe, care nu se împăca nicidecum cu vânzătorii.</p>
                  <p rend="justify">—  Nu umblă singur. Mai mult chiar, poţi să cazi şi tu.</p>
                  <p rend="justify">Lătrături furioase ale zăvozilor îi atraseră pe toţi la fereastră, unde văzură un călăreţ lăsându-şi fugarul înspumat în seama unui ţigănuş, iar el o apucă zorit pe trepte.</p>
                  <p rend="justify">—  Ce s-a întâmplat, Trifule? întrebă Hrizea, care-l cunoştea.</p>
                  <p rend="justify">—  A murit măria-sa vodă-Matei! răspunse acesta. Constandin-vodă Şerban nu crezuse de la început vorbele paicului, rămas cu capul plecat a închinăciune. Tocmai isprăvise de prânzit şi, după obiceiul pe care-l avea de pe vremea când era boier, dădu de duşcă o cană cu vin roşu de Drăgăşani, ca să capete „puterea ursului”. E drept că vestea nu era chiar aşa de neaşteptată, fiindcă se cam obişnuise cu neobrăzaţii lefegii, seimeni şi darabani care se răzvrăteau prea lesne de la o bucată de vreme încoace. Se mai uită o dată la copilul de casă ce-i adusese vestea, apoi tuşi ca să-şi dreagă vocea.</p>
                  <p rend="justify">—  Bine! făcu Vodă, ştergându-şi mustăţile cu dosul palmei Am să mă duc eu la ei!</p>
                  <p rend="justify">Îşi umflă obrajii şi pufni de câteva ori, după care adăugă:</p>
                  <p rend="justify">—  Dar mai întâi să poftească boierii Hrizea şi Pană Filipescu. Socot că au sosit la curte.</p>
                  <p rend="justify">Începu apoi a se învârti prin încăpere, păşind rar şi înfoindu-şi pieptul, bodogănind vorbe fără şir, de parcă ar fi avut pe cineva cu el. Tare îi mai părea rău că nu pusese mâna pe Ivaşco Cătineanul, fugit acum la paşa din Vidin, de unde îi tot aţâţa pe oştenii mai zurbagii. Nu ţinuse seama de povaţa voievodului Gheorghe Ştefan din Moldova să nu se lase pe-o ureche în privinţa tartorului celui bătrân închis la Edi Kule, şi acuma vedea câtă dreptate avusese. Când a apucat scaunul ţării, întreaga oştire a băut de bucurie, trei zile şi trei nopţi, cinstindu-şi voievodul, şi el a crezut că ar fi îndeajuns ca să se bucure de dragostea tuturor. Era bun prieten cu domnitorul moldovean şi amândoi cu principele Rakoczy, din al cărui cuvânt nu prea ieşea, şi nu-şi temea tronul, numai că mazilul arbănaş nu contenea cu umbletele, făcându-i atâtea necazuri. Răzmeriţa de acuma se datora tot banilor daţi de Ivaşco Cătineanul şi acesta îi căpăta de pe malurile Bosforului, fără nici o îndoială.</p>
                  <p rend="justify">Cam astea erau gândurile măriei-sale în aşteptarea celor doi sfetnici, iar cum sudălmile şi zarva de sub ferestre părea să se întindă, îşi luă inima în dinţi şi se urcă în turnul Chindiei, ca să fie mai sus de mulţimea năbădăioasă. Lângă sine îl chemă numai pe iuzbaşa Gheorghe, ginerele lui Savu Cheoaşcă şi cumătrul lui Hrizea, în care se încredea ca într-unul de-ai casei. Cu toate acestea, dosiţi privirilor celor din curte, se aflau patru panţâri nemţi cu sâneţele gata pregătite pentru aprindere, dacă ar fi fost trebuinţă.</p>
                  <p rend="justify">De cum se ivi în cerdacul turnului larma crescu, încât nu se mai auzeau nici măcar sudălmile celor mai cutezători.</p>
                  <p rend="justify">—  Auzişi şi tu, Gheorghe? întrebă Vodă întorcându-se către însoţitorul lui. Mi se pare mie, ori chiar mă ocărăsc?</p>
                  <p rend="justify">Acesta duse mâna pâlnie la ureche şi ascultă, după care dădu din mâini a neputinţă.</p>
                  <p rend="justify">—  Cam greu de spus, măria-ta, rosti el. Strigă mai mult sârbeşte şi eu nu pricep.</p>
                  <p rend="justify">—  Sârbeşte ai zis?! şi ochii domnitorului străluciră de bucurie. Ei, lasă că-i voi juca eu! îşi frecă el mâinile. Mergi de-i adă aici pe Gâdea, Băncilă, Jaghe şi alţi câţiva cetaşi pe care-i socoteşti tu mai potoliţi, dar numai români să fie. Apoi vezi de Hrizea şi Pană, de ce întârzie!</p>
                  <p rend="justify">—  Am înţeles, măria-ta! răspunse iuzbaşa şi o porni val-vârtej la vale, pe treptele turnului.</p>
                  <p rend="justify">Vodă se uită încă o dată, cu scârbă, la vacarmul din curte, după care coborî şi el, oprindu-se numai în spătăria de lângă biserică. Rămase o clipă locului, apoi se duse întins în încăperile doamnei Bălaşa şi-i spuse repezit:</p>
                  <p rend="justify">—  Strânge scule şi tot ce mai avem de preţ, că trebuie să plecăm neîntârziat.</p>
                  <p rend="justify">— Vai de mine! Vin turcii? se sperie doamna.</p>
                  <p rend="justify">—  Poate ar fi mai bine, dar din păcate smintiţii de lefegii, care-mi mănâncă pâinea…</p>
                  <p rend="justify">— S-au răsculat din nou?</p>
                  <p rend="justify">—  Ca de obicei de la o vreme, dar am să-i pun eu cu botul pe labe. Până atunci n-ar fi rău ca domnia-ta, doamnă, să-ţi iei coconii şi să vă duceţi cu toţii la vărul domniei-mele, Neagoe Săcuianu, peste Olt. Să fiţi mai aproape de Sibiu!</p>
                  <p rend="justify">—  Nu cumva te bate gândul să laşi ţara de izbelişte, măria-ta?</p>
                  <p rend="justify">— Asta n-am s-o fac! Fii fără teamă! Cu toate că vicleanul mazil, Vasile Lupu, tare s-ar mai bucura. N-am să-i fac placul!</p>
                  <p rend="justify">—  Of, doamne! Iarăşi el? Nu l-ar mai răbda pământul! suspină Bălaşa-doamna.</p>
                  <p rend="justify">—  D-apăi cine altul? Nu vezi că n-are astâmpăr? Dar astea nu-s treburi muiereşti. Ia copiii şi pleacă neîntârziat, iar paza am să mă îngrijesc să fie numai din oşteni credincioşi.</p>
                  <p rend="justify">O  sărută pe frunte, îi făcu cu ochiul zâmbind a încurajare şi se întoarse din nou în spătărie, unde îi găsi de astă-dată pe cei doi boieri chemaţi.</p>
                  <p rend="justify">—  În sfârşit! Bine că vă găseşte omul, cu toate că nu prea lesne.</p>
                  <p rend="justify">—  Fuserăm printre oşteni ca să-i potolim, preamilostive, se închină vel-spătarul Hrizea.</p>
                  <p rend="justify">—  Şi?</p>
                  <p rend="justify">—  Nimic! dădu din umeri şi Pană.</p>
                  <p rend="justify">— Atunci, ce-i de făcut?</p>
                  <p rend="justify">Un fecior de casă intră să-l vestească de sosirea cetaşilor chemaţi, dar nici nu mai avu vreme să răspundă, fiindcă se ivi iuzbaşa Gheorghe, mai mult împins de cei din spate.</p>
                  <p rend="justify">—  Iacă, măria-ta, făcu el cam ruşinat. N-am putut să scap de ei.</p>
                  <p rend="justify">—  Păi, uitaşi că am poruncit să-mi aduci pe câţi or încăpea? se uită domnul cu înţeles în ochii iuzbaşei.</p>
                  <p rend="justify">—  Aşa-i, măria-ta, numai că-s prea mulţi şi…</p>
                  <p rend="justify">—  N-am ce face, câtă vreme ei n-au vrut să mă asculte din cerdacul turnului Chindiei, am fost silit să-i poftesc la domnia mea, mai cu seamă pe aceia care ne cunosc limba ţării. Asta am poftit, vitejilor!</p>
                  <p rend="justify">Oştenii se cam fâstâciră, fiindcă se aşteptau să fie izgoniţi şi veniseră cu chef de harţag, dar voievodul le arătă atâta bunăvoinţă încât nu mai ştiau dacă trebuiau să mai rămână ori să-i lase doar pe fruntaşii lor la sfat cu Vodă.</p>
                  <p rend="justify">Constandin-vodă îşi dădu seama de aceasta şi pe dată vorbi către cetaşi:</p>
                  <p rend="justify">— Ia spune tu, Gâdeo, care li-i supărarea flăcăilor!</p>
                  <p rend="justify">—  De! Ştiu şi eu? bâigui acesta. Să spuie ei înşişi, că doar pentru aceea se năpustiră încoace!</p>
                  <p rend="justify">— Vrem leafa! cuteză unul.</p>
                  <p rend="justify">—  Ne mor copiii de foame…</p>
                  <p rend="justify">—  Suntem flămânzi…</p>
                  <p rend="justify">—  Şi zdrenţăroşi…</p>
                  <p rend="justify">—  Ho, ho! Ajunge! se băgă boierul Pană Filipescu. Măria-sa a auzit asta de fiecare dată până acum. Au nu vă dă îndeajuns Ivaşco Cătineanul?</p>
                  <p rend="justify">Oştenii se uitară nedumeriţi unii la alţii.</p>
                  <p rend="justify">—  Prealuminate stăpân, urmă boierul cu glas tare. Trimite vorbă lui Siavuş-paşa, şi numai cu un buluc de beşlii îi împrăştie pe toţi zurbagiii…</p>
                  <p rend="justify">—  Să nu faci asta, doamne! se împotrivi Hrizea. Nu că le-aş lua partea, dar trebuie ascultate şi păsurile lor. De trai bun nu se răzvrăteşte nimeni!</p>
                  <p rend="justify">—  Aşa-i, măria-ta! încuviinţară oştenii sorbindu-l din ochi pe vel-spătar.</p>
                  <p rend="justify">—  Te dai cu ei, spătare, şi rău faci că le cauţi în coarne! Au să ţi se urce în cap! Nu le da ascultare, măria-ta! zise Pană.</p>
                  <p rend="justify">Voievodul păru a cumpăni adânc ce avea să răspundă, cu toate că-i venise în minte încă din turnul Chindiei, dar se pre-făcu a fi numai ochi şi urechi la necazurile oştenilor.</p>
                  <p rend="justify">—  Iacă, vitejilor, ce cugetă domnia mea: câtă vreme ţara era în luptă cu megieşul moldovean, răposatul Matei-vodă a avut nevoie de oaste. Acuma-i pace între ţările noastre surori şi nicicând n-are să mai fie vreo zavistie, dacă om avea cap. Oastea însă ne cam prisoseşte, mai ales cea străină de ţară, aşa că n-avem decât a le mulţămi de slujba de până acum şi ducă-se unde le-a fi voia!</p>
                  <p rend="justify">Câţiva încercară să murmure, dar voievodul urmă netulburat:</p>
                  <p rend="justify">—  Lefurile lor se vor plăti celor rămaşi şi vor fi îndestule ca să nu mai rabde de foame românii noştri. Ba le dăm iertare şi de văcărit şi oierit.</p>
                  <p rend="justify">—  Prea mult, măria-ta, sări boierul Pană. Le ajunge iertarea de bir, dar leafa pentru ce s-o mai capete, câtă vreme este pace în toată ţara?</p>
                  <p rend="justify">Gâdea îl fulgeră cu privirea şi vru să zică ceva, însă i-o luă înainte vel-spătarul Hrizea.</p>
                  <p rend="justify">—  Mă iartă, mărite doamne, dar am băga zânzania între ei şi…</p>
                  <p rend="justify">—  Cu atât mai bine! rânji Pană Filipescu. Au să-şi vadă de lungul nasului.</p>
                  <p rend="justify">—  Nu! zâmbi Vodă cu ochii la oşteni. Eu îi îndrăgesc, dar poftesc să nu mai fie decât oaste românească. Ce ziceţi, n-am gândit bine?</p>
                  <p rend="justify">—  Ba da! încuviinţară unii, dar alţii clătinară din cap a neîncredere.</p>
                  <p rend="justify">—  Atunci, vitejilor, trageţi-vă pe la ortalele voastre şi aşteptaţi să vi se plătească dreptul!</p>
                  <p rend="justify">—  Să trăieşti, măria-ta! se auzi, ici-colo, dar cei mai mulţi plecară bombănind.</p>
                  <p rend="justify">Zarva însă se potoli şi în scurtă vreme se goli şi curtea, spre marea uşurare a voievodului care trecu iar pe la Bălaşa-doamna, ca s-o liniştească.</p>
                  <p rend="justify">— Nu mai plecăm? întrebă ea de cum îl văzu.</p>
                  <p rend="justify">— Dimpotrivă! Acuma se poate.</p>
                  <p rend="justify">—  Dar nu se mai aude gura răzvrătiţilor…</p>
                  <p rend="justify">—  Cine ştie până când? N-am cum să-i potolesc. Am încercat eu cumva, dar să vedem ce-o ieşi. Mergi, doamnă, după cum am hotărât, căci înţelept este a nu te pune cu prostimea, ci să pândeşti ceasul când poţi s-o îngenunchezi. Aşa voi face!</p>
                  <p rend="justify">Doamna Bălaşa se supuse şi până în seară se şi afla împreună cu copiii în drumul Râmnicului. În răstimp cei doi sfetnici ai voievodului, care erau veri-primari, cu toate că avuseseră păreri diferite, au plecat pe uliţă urmându-şi ciondăneala.</p>
                  <p rend="justify">—  Aşa nu se mai poate, vere Pană, zise deodată Hrizea, luându-i vorba din gură. Ne risipim oastea în faţa turcului, ori a lui Rakoczy.</p>
                  <p rend="justify">—  Tu nu vezi că nu sunt bani şi cu nebunii ăştia nu te poţi pune? Dau buzna peste Vodă, ca la ei acasă. După ce-or isprăvi cu el, ne vine şi nouă rândul. Asta ţi-ar place?</p>
                  <p rend="justify">— Fie vorba între noi, vere, că nici n-a încercat măria-sa să le asculte păsurile.</p>
                  <p rend="justify">—  Păi, n-a stat la taclale cu ei sub ochii tăi? Noi ne certam şi mocofanii se uitau la noi. Ce să faci cu liota asta?</p>
                  <p rend="justify">— S-o pui să lupte.</p>
                  <p rend="justify">— Împotriva cui?</p>
                  <p rend="justify">— A turcului.</p>
                  <p rend="justify">—  Te-ai ţâcnit! Cu neisprăviţii noştri să înfruntăm ienicerii? Haida de, vere, mă faci să râd! Cred că ai băut pe nemâncate, zâmbi Pană bâtându-l prieteneşte pe umăr. De ce n-o faci tu?</p>
                  <p rend="justify">—  Cine ştie? răspunse acesta cam în doi peri. S-ar putea!</p>
                  <p rend="justify">Chiar în aceeaşi seară, vel-spătarul Hrizea se duse la cumătru-său Gheorghe, care-şi încropise gospodărie şi în Târgovişte, nu departe de malul Ialomiţei, în dreptul bisericii cele noi, Stelea, ridicată de mazilul domn Vasile Lupu, pe socoteala lui. Fusese atunci un semn de împăcăciune, căci şi răposatul Matei-vodă zidise la Soveja, în Moldova dar scurtă a fost înţelegerea dintre ei.</p>
                  <p rend="justify">În casa iuzbaşei, Hrizea dădu peste mai mulţi ostaşi, de parcă ar fi fost strânşi la o sindrofie, căci toţi aveau băutură dinainte, dar minţile limpezi.</p>
                  <p rend="justify">—  Bine ai venit, boier Hrizeo, îl întâmpină gazda şi cu toţii se ridicară în cinstea noului sosit. Tocmai despre domnia-ta vorbeam cu toţii.</p>
                  <p rend="justify">—  Atunci, de aia voi fi sughiţat eu întruna şi nu mă dumiream! râse spătarul. Bine v-am găsit, vitejilor! şi începu a le strânge mâna fiecăruia în parte. Ia te uită că e şi dumnealui, boierul Dupoiul, făcu el văzându-l. Asta înseamnă că nu-i lucru de şagă!</p>
                  <p rend="justify">Moldoveanul îi zâmbi cu toată faţa, căci îi plăcuse aprigul boier muntean, şi zise, cu graiul lui domol:</p>
                  <p rend="justify">—  Iacă, mă aflu aici la văru-meu Gheorghe, de vreo săptămână, şi întâmplător am aflat de porunca măriei-sale. Eu socot că nu-i cea mai potrivită.</p>
                  <p rend="justify">—  Nu-i bună! întăriră şi alţii.</p>
                  <p rend="justify">— Nici eu n-am zis altfel, dar ce-i de făcut? îl întrebă Hrizea.</p>
                  <p rend="justify">Se aflau acolo, pe lângă sârbi şi bulgari, bănăţeni, ardeleni, ba chiar şi moldoveni, şi cu toţii ar fi trebuit să-şi ia catrafusele şi să plece.</p>
                  <p rend="justify">—  Au noi nu tot români suntem? sări un bănăţean uscăţiv. Ca să nu mai spun că unii dintre noi ne-am înrudit cu sârbii şi bulgarii, căci împreună ne-am dat viaţa şi la Ojogeni şi Nenişori, şi la Finta.</p>
                  <p rend="justify">—  Asta-i adevărat, boierule, întări gazda. Iacă, Radivoi de colo, îi ginere lui Jaghe, care a tăcut ca prostul în faţa măriei-sale.</p>
                  <p rend="justify">— De ce n-ai vorbit tu? sări acesta.</p>
                  <p rend="justify">—  Nu eu am neamuri străine, ci tu. Pe tine te-o durea dacă ţi-o duce fata la dracu-n praznic şi i s-o distruge gospodăria de o are aici, în târg.</p>
                  <p rend="justify">Cu toţii prinseră a vorbi, care mai de care, încât ai fi putut crede că se luaseră la harţă.</p>
                  <p rend="justify">—  Staţi, oameni buni! ridică Dupoiul amândouă braţele în sus. Cu gura nu vă faceţi dreptate niciodată!</p>
                  <p rend="justify">—  Numai cu sabia! adăugă zâmbind gânditor spătarul. Dar eu socot că ar trebui să mergeţi încă o dată la măria-sa şi să-i spuneţi cu glas domol ce necazuri aveţi şi că nu-i cu putinţă alungarea celor ce nu sunt din astă parte a ţării şi nici a străinilor de neam, dacă sunt de aceeaşi credinţă. Şi de nu şi-o pleca urechea nici acum, Dumnezeu să vă lumineze!</p>
                  <p rend="justify">Nu mai aşteptară până a doua zi, ci chiar în aceeaşi noapte o porniră către palat, strângându-se în cale şi alţii, încât mulţimea făcliilor umplu curtea domnească de lumină, speriindu-l pe domn că ar fi luat foc. Hrizea însă nu se duse cu ei, măcar că tare s-ar fi bucurat cu toţii, ci poftindu-l pe Dupoiul la el, la moşie, plecară împreună la Bogdanei. Aici medelnicerul a fost încântat de călduroasa primire a jupânesei Frăsina, care a vărsat o găleată de lacrimi auzind cum a rămas văduv musafirul lor. Se mai ţinea ca în vremea tinereţii, cu toate că avea fată mare, azi-mâine de măritat, başca trei fecioraşi, cel mai mic numai de opt anişori. Bărbatu-său ţinea la ea ca de la început şi nu-i mai puţin adevărat că apriga femeie s-ar fi luptat şi cu dinţii, ca Hrizea al ei să ajungă cineva în ţara asta.</p>
                  <p rend="justify">După vreo două zile începură să ajungă şi pe la ei blestemăţiile lefegiilor din Târgovişte. Nimeni nu putea gândi că Hrizea fusese cel care-i aţâţase, mai ales că se arătă a fi îngrijorat.</p>
                  <p rend="justify">— Mare primejdie! zise el într-o zi, pe când se ospătau la masă. Ce se poate întâmpla dacă nu se pune frâu destrăbălării?</p>
                  <p rend="justify">— Cine să-i oprească? întrebă Dupoiul.</p>
                  <p rend="justify">—  Dumnealui! îşi arătă Frăsina bărbatul. O vorbuliţă să le spună, şi-l vor asculta orbeşte.</p>
                  <p rend="justify">—  La ce bun? dădu din mână scârbit Hrizea. L-am sfătuit pe Vodă de atâtea ori să-şi plece capul mai puţin în faţa ardeleanului şi să mai asculte şi necazurile oastei, căci, bună-rea, se cheamă că-i a ţării şi alta n-avem. Nu cred eu că nu ştie unde sunt galbenii rămaşi după Brătăşanu, dar e cam hapsân şi nu-i bine!</p>
                  <p rend="justify">— Strânge bani albi pentru zile negre, dar mi-e că nu le mai apucă, zise Frăsina.</p>
                  <p rend="justify">—  Poate că ar fi trebuinţă de un domn nou, gândi tare Dupoiul, după ce sorbi cu nesaţ dintr-o ulcea cu vin de Pietroasele.</p>
                  <p rend="justify">—  El! îşi arătă din nou bărbatul, jupâneasa Frăsina.</p>
                  <p rend="justify">—  Ai înnebunit, de-bună seamă! răspunse gazda. Cum vrei tu ca să râvnesc locul unui os domnesc miruit de mitropolitul ţării şi uns domn pe vecie? Flăcările iadului m-ar înghiţi…</p>
                  <p rend="justify">—  Ei, n-o fi chiar aşa, zise împăciuitor moldoveanul. Iacă, la noi s-a făcut arbănaşul domn şi nu l-a înghiţit gheena, ba încă trăieşte bine-sănătos.</p>
                  <p rend="justify">— Bine nu se poate spune, acolo unde este acuma. Tot un blestem trebuie să fie.</p>
                  <p rend="justify">— Dar nici rău, câtă vreme poate unelti după plac.</p>
                  <p rend="justify">—  Vezi, Hrizeo, că şi dumnealui, boierul străin, gândeşte ca mine? se bucură Frăsina. Ce mai aştepţi?</p>
                  <p rend="justify">—  I s-a făcut să ajungă doamna ţării, dar nu ştie că săraca doamnă Bălaşa ar da orice să aibă parte de liniştea ei…</p>
                  <p rend="justify">Zicând acestea vel-spătarul se uitase numai către oaspete, ca şi cum jupâneasa nici n-ar trebui luată în seamă, căci se ruşina să creadă străinul că se lăsa mânat de o fustă în treburile lui.</p>
                  <p rend="justify">—  De altminteri, ce ţi-e scris în frunte ţi-e pus şi, dacă o fi să fie asta soarta mea, n-am să mă dau în lături, adăugă el, spre marea bucurie a nevesti-si.</p>
                  <p rend="justify">După vreo două zile, medelnicerul însoţi o ceată de seimeni la Bogaţi, unde începură a se cam strânge fugarii mai deocheaţi din Târgovişte.</p>
                  <p rend="justify">Către sfârşitul primăverii se vesti că domnul Moldovei împreună cu craiul Rakoczy porniseră cu oaste asupra ţării ca să taie răul din rădăcină, căci Constandin-vodă se dovedise neputincios. Ce-i putură auzi atunci urechile măriei-sale ar fi înroşit şi obrazul unui sfânt, căci nu era zi lăsată de la Dumnezeu să nu se adune sub fereastră şi să-l înjure în gura-mare. îâl părăsiseră şi boierii, chipurile, ca să-şi vadă de muncile câmpului, vremea fiind prielnică, dar domnitorul ştia că teama de seimeni îi ţinea departe de Târgovişte. Nici chiar Hrizea, ori Pană Filipescu, pe care-i socotea mai credincioşi, nu se arătaseră de vreo lună şi mai bine.</p>
                  <p rend="justify">Iată însă, că, spre uimirea tuturor, Constandin-vodă porunci pregătirea oastei pentru a se împotrivi celor care îi veneau în ajutor. De necrezut, dar aşa era! Numai că nu de bunăvoia măriei-sale hotărî războiul, ci fiindcă oştenii i-o cereau.</p>
                  <p rend="justify">Auzind despre ce era vorba, vel-spătarul Hrizea îşi lăsă toate treburile gospodăriei şi se înfăţişă pe dată cu steagul lui de călăreţi, cu care era dator poruncii domneşti. Domnul se bucură nespus văzându-l şi era cât pe ce să-i spună ceva de mare taină, dar se răzgândi, fiindcă marele spătar se cam încurcase cu oştenii de rând şi mai ales cu matahala de Cheoaşcă. Acesta îşi adusese tot neamul sub arme, ba până şi pe nepotu-său din Moldova îl târâse după el, căci încă nu se îndurase să se întoarcă de pe unde a venit. În schimb boierul Pană Filipescu trimisese, vorbă că lingoarea îl ţintuise la pat. „Ehe! Pe mulţi am să vă ţintuiesc eu!” îşi spuse Vodă. Nu lăsă însă să-i scape nici un cuvânt şi se arăta pretutindeni numai o voie-bună, poftindu-şi toţi căpitanii la sfat ca să le asculte părerea, ceea ce nu se mai întâmplase niciodată până atunci în ţară. Ba îi întrebă şi unde ar trebui înfruntat duşmanul.</p>
                  <p rend="justify">—  Cum „unde”, măria-ta? se miră căpitanul Buligă de la tunuri. Se înţelege că la Şoplea, pe valea Teleajenului.</p>
                  <p rend="justify">—  Da! Da! încuviinţară zeci de glasuri.</p>
                  <p rend="justify">— De ce tocmai acolo? se încruntă Vodă.</p>
                  <p rend="justify">—  Păi, măria-ta uitaşi că acolo am biruit noi în vreo două rânduri? Acolo ţine Dumnezeu cu noi! îl lămuri scurt, căpitanul Cheoaşcă şi ceilalţi i se uniră în părere.</p>
                  <p rend="justify">—  Cum rămâne cu povestea ulciorului care nu merge de multe ori la apă? se auzi şi glasul boierului Dupoiul, dar fu huiduit pe dată şi numai vreo câţiva se cam îngrijorară de cele amintite.</p>
                  <p rend="justify">Vel-spătarul Hrizea nu scoase o vorbă, aşteptând să-l audă pe Vodă, dar văzând că acesta pregetă, se ridică şi spuse:</p>
                  <p rend="justify">—  Are să mai meargă şi de astă-dată, chit că pe viitor vom căra apă în pumni!</p>
                  <p rend="justify">Un ropot de urale şi tropăit de picioare însoţiră spusele lui, iar pe faţa voievodului trecu o uşoară umbră de mâhnire. Hrizea era îndrăgit de oşteni şi putea fi primejdios pentru ce gânduri avea.</p>
                  <p rend="justify">—  Facă-se voia voastră, vitejilor! încuviinţă domnul prefăcându-se bucuros. Iacă, dumnealui Hrizea, vel-spătar, are să vă ducă la izbândă. Mergeţi, aşadar, cu el în funte!</p>
                  <p rend="justify">Alte strigăte de bucurie izbucniră şi, când se mai potoliră, izbi vocea uriaşului Cheoaşcă:</p>
                  <p rend="justify">—  Ba nu, măria-ta! Ai să vii cu noi, că ne eşti stăpân şi aşa se cuvine, că noi o să ne dăm viaţa ca să te apărăm!</p>
                  <p rend="justify">—  Cu noi…  cu noi! se auziră iarăşi vocile învăpăiate şi cerc de seimeni se strânse în jurul Voievodului.</p>
                  <p rend="justify">Lui Hrizea îi venea să râdă, căci vicleşugul domnitorului fusese ghicit de isteţul căpitan şi, fără voia lui, Constandin-vodă se văzu târât în bătălie, însă îşi dădu seama că nu trebuia să mai aibă încredere în boierul de la Bogdanei.</p>
                  <p rend="justify">Vasile Dupoiul, medelnicerul lui Ştefan-vodă, ajunse în ceata unchiului, care avea să se înfrunte cu domnitorul său moldovean, dar nu mai putea da înapoi. Privi însă în jurul lui şi îşi zise cu mâhnire: „Cam zdrenţăroasă oastea asta, a lui Papuc, dar e tare înflăcărată. Poate că izbândim. O doresc din suflet!” Măria-sa Constandin-vodă se aşeză la umbra cortului, în preajma unui lăstăriş, căci era grozavă zăpuşeală, atunci, în luna lui cireşar a anului 1655. Abia plecase Hrizea cu căpitanii săi şi tare s-ar mai fi dedat somnului. Închise ochii şi încercă să fure barem un pui de somn, când auzi din vale o mare larmă şi sudălmi de parcă s-ar fi încăierat tâlharii lui de oşteni.</p>
                  <p rend="justify">—  Ce s-a întâmplat? întrebă Vodă pe iuzbaşa Gheorghe, care rămase mai departe pe lângă domn, dar nici în acesta nu se mai încredea, cu toate că era cel mai potolit şi cuviincios dintre oşteni.</p>
                  <p rend="justify">—  Se pare că păcătoşii ăia de bivoli, arătă Gheorghe, râzând cu poftă, au dat de apa Teleajenului şi s-au tăvălit cu carele după ei.</p>
                  <p rend="justify">Vodă îşi aruncă ochii şi se veseli la rându-i, chiar şi după ce îşi dădu seama de urmare:</p>
                  <p rend="justify">— S-a dus dracului toată pulberea din butoaiele răsturnate în mocirlă.</p>
                  <p rend="justify">Se bucura de parcă ar fi fost vorba de iarba de puşcă a vrăjmaşului. Nu acelaşi lucru se poate spune şi despre iuzbaşa care, fără a mai cere încuviinţarea, se repezi să dea o mână de ajutor, ca de altfel întreaga oştire de pe deal. Nepăsătorii bivoli erau însă aşa de fericiţi încât nici sub nemiloasele lovituri ce le căpătau nu se îndurau să se despartă de răcoarea apei. Răbdau ciomegele, de parcă nu spinarea lor ar fi fost la bătaie, dar nici gând să se clintească din loc.</p>
                  <p rend="justify">Vodă râse ce râse şi, cum rămăsese numai cu slugerul Moi-nea, se întoarse spre el:</p>
                  <p rend="justify">— Oare nu-i tocmai binevenită întâmplarea, Moineo?</p>
                  <p rend="justify">—  Fără îndoială, măria-ta. N-a mai rămas decât străjerul de colo, arătă el spre un oştean care era cu ochii la ce se petrecea în vale.</p>
                  <p rend="justify">—  Fă-i seama şi haide! porunci Constandin-vodă, îndreptându-se către cei doi cai înşeuaţi, gata de drum.</p>
                  <p rend="justify">Slugerul se apropie de oşteanul care n-avea ochi decât pentru bivolii din mocirlă.</p>
                  <p rend="justify">— Izbutesc oare? îl întrebă.</p>
                  <p rend="justify">Apoi, fără să mai aştepte răspunsul, îl doborî cu palma peste gură şi-l înţepă de mai multe ori, la nimereală. Bietul om se zbătu şi gemu, dar braţele vânjoase ale lui Moinea îl ţinură strâns, cu toate că se mânjea de sânge din cap până-n picioare. Când puterile i se sleiră, leşul fu aruncat la pământ iar slugerul se duse lângă voievod şi, apucând caii de dârlogi, pe furiş se strecurară amândoi prin văioaga din apropiere, care îl ascundea de privirile celor din vale.</p>
                  <p rend="justify">Abia pe înserate izbutiră oştenii să tragă carele, dar se nămoliseră de parcă erau arătări din altă lume. Nici gând să clintească bivolii, aşa că le-au tăiat şleaurile slobozind carele, după care traseră butoaiele cu spinarea. Multă pulbere n-a mai fost bună de nimic, spre marea furie a căpitanului Buligă, care înjura şi blestema în gura mare.</p>
                  <p rend="justify">Iuzbaşa Gheorghe se întoarse şi el la fel de murdar, spălat numai în pripă cu puţina apă a Teleajenului, şi când dădu peste leşul străjerului pricepu ce se întâmplase. Trase pistoalele de la brâu şi slobozi două focuri în văzduh. Curând se adunară mai mulţi descărcându-şi mânia în fel şi chip, dar mai cu seamă asupra calpacului pe care Vodă îl uitase în graba plecării.</p>
                  <p rend="justify">Vel-spătarul Hrizea sosi gâfâind, neştiind ce se întâmplase cu domnitorul, şi nu fu prea mirat aflând de fuga lui. Atunci iuzbaşa Gheorghe ridică de pe jos calpacul, îl scutură cu grijă, îl potrivi pe capul lui Hrizea şi răcni:</p>
                  <p rend="justify">— Trăiască măria-sa Hrizea-vodă, domnul nostru!</p>
                  <p rend="justify">— Trăiască! Trăiască! răsunară deodată strigătele tuturor, iar cei de lângă el îl săltară pe umeri, ca să-l vadă toată oastea.</p>
                  <p rend="justify">Luat pe negândite, Hrizea nu scoase o vorbă, dar nici nu se împotrivi. Îi părea rău că nu era de faţă şi Frăsina, ca să-şi vadă visul cu ochii.</p>
                  <p rend="justify">—  Vă mulţumesc, dragii mei! răspundea el cu lacrimi în ochi. N-am să înşel încrederea voastră, o jur!</p>
                  <p rend="justify">De cum îl lăsară la pământ, noul domn se apucă să facă rânduială numind căpitani noi, printre care pe iuzbaşa Gheorghe şi pe medelnicerul moldovean, Dupoiul. Porunci apoi să i se înfăţişeze căpitanul Buligă, care sosi înnămolit ca un bivol, şi-l întrebă dacă nu cumva tunurile lui erau aşezate prea sus pe deal.</p>
                  <p rend="justify">—  Pot bate până la Gherghiţa, se fuduli el. N-ai teamă, măria-ta!</p>
                  <p rend="justify">— Fie precum spui, căpitane, îngădui Hrizea încântat că auzea pe cel dintâi care-i vorbise ca unui adevărat voievod.</p>
                  <p rend="justify">Adună la sfat pe cele mai de frunte dintre căpetenii şi hotărâră să facă o învăluire prin spate, dar până atunci întreaga oaste avea să se odihnească, fiindcă era sleită de putere. Norocul lor a fost că abia după vreo două zile se iviră meseii şi trabanţii principelui Rakoczy, care ridicară tabără pe malul celălalt al Teleajenului, chiar faţă-n faţă. Apoi ieşi un sol călare, cu o năframă albă în vârful lancei, şi strigă din toţi rărunchii:</p>
                  <p rend="justify">—  Seimeni şi darabani! Măria-sa craiul Rakoczy făgăduieşte viaţa şi iertare celui care lasă arma şi vă ia în slujba luminăţiei-sale, cu leafă mare. Voi n-aveţi alta de făcut, decât să-l daţi legat pe Hrizea şi să vă trageţi nesmintiţi la casele voastre.</p>
                  <p rend="justify">—  Ba să ni-l daţi voi pe crai, şi vă lăsăm să vă întoarceţi de unde aţi venit! răspunse Cheoaşcă, în hazul întregii oştiri.</p>
                  <p rend="justify">Vocea căpitanului răsună pe întreaga vale şi un zumzet de încuviinţare străbătu rândurile, după care o ploaie de pietre zbură către oşteanul ardelean.</p>
                  <p rend="justify">Cinci zile la rând aşteptară unii în faţa celorlalţi şi în fiecare zi se arăta câte un sol de la prinţ, prin care era cerut Hrizea „înşelătorul”, dar răzvrătiţii nici nu mai aşteptau să isprăvească ce avea de spus trimisul, că o grindină de bulgări şi sudălmi îl izgoneau de lângă malul apei.</p>
                  <p rend="justify">La vreo săptămână sosi şi Ştefan-vodă cu moldovenii lui, iar pe la jumătatea lunii se ivi însuşi Constandin-vodă cu puţintică oaste ce o putuse strânge în pripă, mai mulţi fiind ienicerii daţi de către Siavuş-paşa de la Silistra. Huiduielile nu mai conteniră vreme de mai multe ceasuri şi domnul nici nu cuteza să se arate mai la vedere.</p>
                  <p rend="justify">Abia în cea de-a douăzeci şi şasea zi de cireşar se dezlănţui cumplita bătălie din dreptul satului Şoplea, sub un soare ucigător. Tunurile căpitanului Buligă au tras până li s-au înroşit ţevile, dar în van, fiindcă temerea lui Hrizea fusese întemeiată, ele fiind prea în vârful dealului. Nefiind primejdie dinspre partea lor, pedestraşii saşi ai căpitanului Gaudy învăluiră colina, chiar prin văioaga prin care scăpase Constandin-vodă, în vreme ce trabanţii lui Kemeny, alături de care lupta şi proaspătul baron Borlovany, îi atacară din faţă.</p>
                  <p rend="justify">Văzând că nu pot ţine piept năvălitorilor, căpitanul Cheoaşcă se repezi la tunurile lui Buligă, care nu le mai erau de nici un folos şi, opintindu-se, izbuti să rostogolească vreo două asupra vrăjmaşilor. Şi căpitanul Gheorghe şi Dupoiul încercară să facă aşijderea, însă nu izbutiră, şi poate că nu s-ar fi dat bătuţi în cele din urmă, dacă tocmai atunci nu l-ar fi văzut pe viteazul căpitan Cheoaşcă bătând aerul cu braţele şi prăbuşindu-se, ca un stejar bătrân. Amândoi se repeziră lângă el, dar nu-i mai putură fi de nici un folos, căci viaţa i se scursese o dată cu ghiuleaua ce-i spărsese coşul pieptului. De altfel nu mai era nimic de făcut şi însuşi Hrizea-vodă, oprindu-se o clipă lângă leşul lui Buligă, răsturnat peste un tun, răcni din răsputeri:</p>
                  <p rend="justify">—  Fugiţi, fraţilor, care cum veţi şti. Nu vă daţi prinşi, că vă spânzură. Scape cine cum poate!</p>
                  <p rend="justify">Gâdea, Gheorghe şi Dupoiul făcură pe dată zid din trupurile lor ca să-şi apere voievodul. Aşa izbutiră să-şi croiască drum până dădură de nişte cai fără stăpân. Încălecară în grabă şi apucară drumul Brăilei, care era în stăpânirea turcilor.</p>
                  <p rend="justify">— De ce acolo? se nedumeri Dupoiul.</p>
                  <p rend="justify">— Fiindcă nu mai avem unde în altă parte, îl lămuri Hrizea.</p>
                  <p rend="justify">— Ne vor închide, adăugă posomorit căpitanul Gheorghe.</p>
                  <p rend="justify">—  Cum ne-o fi soarta, cumetre, căută Hrizea să-i mai înveselească. Cumva ne vom întoarce noi, căci turcul e mai de înţeles. Ehei, acuma ar fi fost bun sărmanul Duţescu, îşi aminti el cu tristeţe.</p>
                  <p rend="justify">Îi venise în minte chipul iscusitului său tovarăş de altădată, pe care îl pierduse de multă vreme. Oarecum se simţea şi el vinovat de moartea căpitanului, căci el îl trimisese în Ada-Kaleh. Nu-i vorbă că scăpase teafăr atuncea, dar ticălosul de Ferhad-pasa a aflat ce plănuise împreună cu bănăţeanul Sâvu şi s-a răzbunat pe el. Pe ascuns au venit gealaţii lui şi l-au strâns de gât pe când dormea şi i-au lăsat lădiţa cu pietre la căpătâi, ca să afle şi alţii pentru ce fusese pedepsit. Poate că, dacă ar fi fost acuma cu ei, i-ar fi dat prin cap vreun gând bun de scăpare, dar aşa, s-au lăsat legaţi de mâini şi de picioare şi trimişi la Silistra. Nu mai aşteptau decât moartea. LICĂRIRI ÎN FURTUNĂ PE LA ÎNCEPUTUL ANULUI 1648 nemulţumirile supuşilor sultanului începură să răbufnească. Atât musulmanii cât şi creştinii atacau pe cine le cădea în mână, întărindu-se acel zvon că dacă se împlineau cele două veacuri de ocupaţie creştină, în 1653, Dumnezeu se va milostivi şi va învia din nou faima vechiului Bizanţ. Toate acestea ajungeau la urechile pribeagului prinţ Mihnea şi izgonirea turcilor ar fi trebuit să-l bucure, căci în acest fel scăpau şi românii de jug păgân, dar, de altă parte, în lipsa padişahului, cine l-ar mai fi sprijinit el însuşi?</p>
                  <p rend="justify">Cam aceste gânduri le împărtăşea bunei lui prietene, Ioana Gândescu, de acelaşi neam cu el, dar aciuată pe malurile Bosforului încă din copilărie. Ea era faimoasa voyvoda kizi, un fel de Şeherezadă a celor „o mie şi una de nopţi”, căci la rându-i povestea sultanului Ibrahim tot felul de poveşti şi acesta ţinea mult la ea. Nu întâmplător domnişorul pribeag i se afla în preajmă, căci se legase o prietenie frăţească între ei.</p>
                  <p rend="justify">—  Ah, cât de rău îmi pare că a murit Murad-khan, zise el. Aşa, beţiv, cum era, puteai să te bizui pe el, dar Ibrahim nu se gândeşte deloc la treburile ţării.</p>
                  <p rend="justify">—  Din păcate, aşa este, oftă fata. Asta îi va aduce pieirea, şi nu prea întârziată.</p>
                  <p rend="justify">—  Ce se va întâmpla cu tine şi ai tăi?</p>
                  <p rend="justify">—  Cred că urmaşii lui ne vor gâtui.</p>
                  <p rend="justify">— Hai, mai bine, să alungăm gândurile negre. Mai va fi până atunci, o încuraja tânărul.</p>
                  <p rend="justify">Din nefericire, prevestirile fetei aveau să se îndeplinească mai repede decât se aşteptau, căci tocmai atunci năvăli în odaie sora ei mai mică, Ilinca, tânguindu-se de zor:</p>
                  <p rend="justify">— Nenorocire! Vai nouă!</p>
                  <p rend="justify">— Ce s-a întâmplat? sări Mihnea speriat.</p>
                  <p rend="justify">—  Mare răzmeriţă. Ulemalele şi paşalele adunate în geamia Fatâh l-au înlocuit pe marele vizir Hezapare.</p>
                  <p rend="justify">—  Ei şi? făcu Ioana.</p>
                  <p rend="justify">— Ba s-ar putea spune că-i o veste bună, adăugă Mihnea.</p>
                  <p rend="justify">—  Staţi să vedeţi, urmă Ilinca. L-au pus în loc pe Derviş Mehmet-paşa.</p>
                  <p rend="justify">—  După câte ştiu eu, acesta nu-i aşa de lacom…  vru să-şi spună Ioana părerea, dar soră-sa n-o lăsă.</p>
                  <p rend="justify">—  Altu-i necazul! Mulţimea a cerut socoteală de cheltuielile padişahului şi acesta nici n-a vrut să stea de vorbă cu trimişii răsculaţilor. Atunci, oamenii şeyhulislamului şi gloata au cerut lui Kosem să-l aducă pe Mehmet, feciorul cel mai mare al sultanului, ca să-l facă împărat.</p>
                  <p rend="justify">—  Acela n-are decât vreo şapte ani! se nedumeri Ioana.</p>
                  <p rend="justify">— Tot Mahpeyker va fi stăpâna, dădu s-o lămurească Mihnea.</p>
                  <p rend="justify">—  Numai că valide ajunge Turhan, şi atunci să vezi râcă între cele două femei…</p>
                  <p rend="justify">—  Ai dreptate…  Bătrâna valide ce-a zis? o întrebă Mihnea pe Ilinca.</p>
                  <p rend="justify">—  Că nimeni nu s-a încoronat la geamie, aşa că i-a poftit pe răzvrătiţi la sărai.</p>
                  <p rend="justify">— Atunci, n-am vreme de pierdut! sări tânărul.</p>
                  <p rend="justify">—  Să nu păţeşti ceva! se îngrijoră Ioana, fără să se gândească la ea însăşi.</p>
                  <p rend="justify">—  Ba dimpotrivă, aş pofti să mi se întâmple ceva. Dar bun! adăugă el râzând şi le părăsi pe cele două surori.</p>
                  <p rend="justify">Sosind în fuga mare la moschee, dădu peste Tarhonci Ahmed-paşa, cu care se ţinea prieten, dar cel mai mult se bucură de întâlnirea cu bătrânul şeyhulislam Abdurrahim Efendi, fratele dascălului lui Turk Ahmed Lala.</p>
                  <p rend="justify">—  Fii binevenit, fiule! îl îmbrăţişa molahul. Iacă, am socotit în ceasurile acestea de cumpănă că pe tronul slăvitului Osman-gazî este mai nimerit un copil, dar cu mintea întreagă şi cu sfetnici buni, decât un sultan diliu şi înconjurat de şarlatani.</p>
                  <p rend="justify">—  Nici că se putea mai bine gândit, încuviinţă Mihnea, dar schimbarea să fie fără vărsare de sânge.</p>
                  <p rend="justify">—  Se-nţelege, şi pentru asta ar fi bine să-l însoţeşti pe Bektaş-aga la sultana valide şi să dai fuga să ne spui în ce ape se scaldă. Nu trebuie să ne băgăm cu toţii în gura lupului. Tu eşti ghiaur şi n-are să te ia în seamă.</p>
                  <p rend="justify">Chiar să fi vrut să nu se ducă, Mihnea n-avea de ales, dar socotea că era cu mult mai bine să fie în preajma celor ce vor conduce ţara după înlocuirea lui Ibrahim. Rămase cam fâstâcit când a văzut-o pe crunta Kosem înveşmântată în negru şi însoţită de un hadâm de culoarea abanosului. Părea mâhnită de cele ce se întâmplau, a încuviinţat schimbarea, însă a cerut ca fiul ei să fie lăsat cu zile. Poate că a şi lăcrimat, dar sub felegea nu s-a putut băga de seamă.</p>
                  <p rend="justify">Schimbarea padişahilor s-a făcut în faţa porţii Bab-i Saadet, unde fu scos tronul lui Osman şi, în uralele celor de faţă, cel de-al patrulea Mehmet se aşeză în el. Prin ferestruicile ascunse de verdeaţă, cele două femei-mame, Kosem şi Turban, iscodeau fără să ştie una de cealaltă. Era în cea de a optsprezecea zi a lunii lui Sa’ban ul-muazam din anul 1058 al Hegyrei, când frumosul băieţel zâmbea nevinovat supuşilor săi, printre care se afla şi beyul acela pribeag cu care se jucase de vreo câteva ori în trecut.</p>
                  <p rend="justify">În acelaşi timp, în odaia lui Ibrahim pătrunseră cu sila muftiul Abdulaziz însoţit de oşteni şi, după ce-l mustrară cu vorbe de ocară, îi cerură fostului stăpân să-i urmeze în curte.</p>
                  <p rend="justify">—  Netrebnicilor! răcni acesta la ei. Nu merg nicăieri! Am să vă ucid pe toţi, ticăloşilor. Cum aţi cutezat să vă atingeţi de padişahul vostru?</p>
                  <p rend="justify">—  Nu mai eşti tu! îl bruftului muftiul.</p>
                  <p rend="justify">În cele din urmă îndărătnicul fu ridicat pe sus şi târât la picioarele tronului.</p>
                  <p rend="justify">—  Se cuvine a te închina prea luminăţiei-sale Mehmet-khan, îl povăţui cu glas blând şeyhulislamul.</p>
                  <p rend="justify">Copilul-împărat nu-l văzuse de multe ori pe tatăl său, iar când s-au întâlnit n-a auzit nici o vorbă bună din gura lui, aşa că se uită speriat când îl privi, iar acesta spumega de furie:</p>
                  <p rend="justify">—  Am să-l agăţ în cârlige şi pe el şi pe târfa de mă-sa! Pe toţi am să vă jupoi de vii, nemernicilor. Să vină gealatul!</p>
                  <p rend="justify">La un semn al muftiului, câţiva bostanci îl înşfăcară pe cel căruia i se supuneau fără cârtire numai cu câteva clipe mai înainte şi-l duseră târâş la Sercelar zindari, cum i se spunea „închisorii vrăbiilor”. Cam în bătaie de joc, Bektaş-aga porunci să fie aduse lângă el şi două roabe, după care fură zidite uşile şi ferestrele, lăsând numai o mică deschizătură pentru hrană şi apă.</p>
                  <p rend="justify">Tulburările păreau să se fi potolit după o vreme, când Mihnea se pomeni poftit în taină la bătrâna valide. Se făcuse un bărbat chipeş şi multe inimi feciorelnice suspinau după el. Nu părea a fi un neadevăr că se încurcase cu o soţie de-a lui Kenaan-paşa, ori cu sora sultanului, frumoasa Hanzade. Dar nu pentru atâta lucru ar fi putut să fie chemat, adică să dea socoteală, aşa că se cam îngrijoră, dar totuşi se înfăţişă temutei sultane.</p>
                  <p rend="justify">—  Eu cunosc gândurile tale de domnie şi sunt în stare să te ajut, dacă izbuteşti să te faci iubit de Turhan-sultan.</p>
                  <p rend="justify">—  Dar…  vru să se împotrivească tânărul pribeag.</p>
                  <p rend="justify">—  Nimic! Aşa cum i-ai sucit mintea lui Hanzade şi altora, vei putea şi cu Turhan, că femeie este. Abia atunci ai să ajungi bey la Targoşta, dacă nu cumva îţi va plăcea mai mult la Alep.</p>
                  <p rend="justify">Mihnea sărută poala veşmântului validelei şi piecă destul de speriat, căci bănuia urzeala lui Kosem ca s-o doboare pe Turhan, făcând-o de râs ca ibovnică a lui. Dar ce se va alege de el?</p>
                  <p rend="justify">Apoi s-a auzit că cineva ar fi vrut să-l scoată din temniţă pe Ibrahim. Dacă va fi fost aşa sau nu, greu de spus. Oricum, marele vizir Derviş Mehmet-paşa, în înţelegere cu şeyhulislamul, l-a silit pe gealatul Kara Ali să-l sugrume, după ce au dărâmat zidul.</p>
                  <p rend="justify">Frumosul prinţ a izbutit să ajungă în preajma lui Turhan-sultana şi, după câte se auzea, aceasta nu s-ar fi împotrivit farmecelor bărbăteşti ale pribeagului, numai că bătrâna valide n-a mai putut folosi nimic din ceea ce plănuise. În zorii unei dimineţi pe când se îngâna ziua cu noaptea, câţiva hadâmi şi albi şi negri pătrunseră în iatacul ei şi, fără să-i dea răgaz să se mai dezmeticească, o târâră în curte, unde o aşteptau bostancii. Biata femeie nu apucase să pună pe ea nici un veşmânt ca lumea şi mai mult goală fu trântită la pământ, iar oştenii o izbiră cu picioarele. Urletele ei de ajutor fură înăbuşite de o matahală de arap care o gâtui fără nici o milă, lăsând-o să se zbată în mâinile lui vânjoase spre hazul celor de faţă. Apoi, când nu mai rămăsese decât o zdreanţă omenească din cea care fusese cândva „Faţa lunii” (Mahpeyker), copiliţa creştină Anastasia de altădată şi mai apoi atotputernica Kosem fu azvârlită ca hrană peştilor din Bosfor, asemenea unei roabe.</p>
                  <p rend="justify">Mai târziu avea să se spună că moartea fostei validele Kosem s-ar fi datorat în bună parte şi lui Mihnea, căci acesta îi mărturisise noii sale iubite ce urmărea soacră-sa, iar Turhan n-a stat pe gânduri să se apere. Pribeagul ajunsese să fie temut de mulţi dintre curteni şi nu puţini îi căutau prietenia, dar în sufletul său era mâhnit, căci sultana nu s-ar fi împăcat cu gândul să-l trimită departe de ea, peste Dunăre, cum îi ajunsese la ureche dorinţa lui Mihnea. Dragostea validelei îl ţinea departe de orice amestec în treburile ţării, şi el nu asta voia. Dar nici să ajungă mare vizir nu-i surâdea, cu toate că îndrăgostita femeie nu s-ar fi dat în lături să-l ridice în cel mai mare rang al împărăţiei.</p>
                  <p rend="justify">Iată însă că o nouă licărire de nădejde se ivi în sufletul tânărului când, în cea de-a şasea zi din Muharem ul-haram, anul 1067 al Hegyrei, adică 26 septembrie 1656, cum scria bailul Veneţiei către doge, a fost făcut mare vizir Koprulu Mehmet-paşa. Se ştia prea-bine că noul sadrazam era un duşman înverşunat al prinţului Rakoczy, adevăratul stăpân al ţărilor române, căci atât Gheorghe Ştefan cât şi Constantin Şerban nu-i ieşeau din voie. Plecând ardeleanul, oare nu i-ar fi putut lua locul?</p>
                  <p rend="justify">O  singură strângere de inimă ar mai fi avut, întrucât în haremul vizirului se afla şi prinţesa Hanzade şi se temea ca nu cumva acestuia să nu-i fie pe plac zvonul că a fost cândva iubitul prinţesei. Nu-i vorbă că şi cu Kenaan-paşa se cam stricase, aflând că acesta ar fi vrut de fapt să-l ucidă în mai multe împrejurări, care i-au dat de gândit, mai ales când i le spunea însăşi frumoasa Atiche, una din favoritele paşei.</p>
                  <p rend="justify">Totuşi întâlnirea cu sadrazamul n-a putut fi înlăturată, dar, spre marea-i uşurare, s-a desfăşurat cam pe placul lui.</p>
                  <p rend="justify">—  Ce părere ai, beyule, despre Rakoczy? l-a întrebat paşa de-a dreptul.</p>
                  <p rend="justify">— Un mare ticălos! răspunse scurt Mihnea.</p>
                  <p rend="justify">— Aferim, zâmbi Kopriilu, sfredelindu-l cu privirea. De ce nu-l suferi?</p>
                  <p rend="justify">—  Îi vântură mintea la mărire şi neascultare. Vrea să ajungă craiul Lehistanului.</p>
                  <p rend="justify">—  Şi ce-ţi pasă ţie?</p>
                  <p rend="justify">—  I-ar târi şi pe ulaci alături de el, iar aceştia sunt neamul meu.</p>
                  <p rend="justify">—  Hm! mormăi din ce în ce mai mulţumit marele vizir. Tu ce ai face în locul meu?</p>
                  <p rend="justify">—  L-aş lipsi de sprijinul celor doi voievozi şi aş pune în locul lor un om de credinţă.</p>
                  <p rend="justify">—  Unul singur?! se miră paşa. Asta ar însemna să le unesc puterea ulacilor.</p>
                  <p rend="justify">—  Nu, dacă domnul ar fi credincios Porţii.</p>
                  <p rend="justify">— Tu ai fi acela?</p>
                  <p rend="justify">— De ce nu?</p>
                  <p rend="justify">Marele vizir păru a chibzui cele auzite, dar după cum se uita nu părea încântat.</p>
                  <p rend="justify">—  Te cam bate gândul blestematului de Mihaly, cel care a cutezat să le strângă pe toate trei într-o singură ţară, şi nu-i bine, beyule. Să zicem că tu ai fi de bună credinţă, dar cei ce vor veni după tine?…  Ar însemna să pierdem chelarul împărăţiei, căci zurbagiii de ulaci s-ar sumeţi dacă ar fi toţi laolaltă.</p>
                  <p rend="justify">Mihnea nu răspunse şi plecă privirea, dându-şi seama că prea se zorise să-şi dezvăluie gândul. Acuma s-ar fi putut să piardă tot. Însă marele vizir trecu peste cele spuse şi urmă liniştit:</p>
                  <p rend="justify">—  La Yaş am găsit eu omul potrivit şi, dacă mă încred în tine, înseamnă că şi la Targoşta am un credincios.</p>
                  <p rend="justify">—  Se-nţelege preaslăvite! se grăbi Mihnea să îngenuncheze, de parcă l-ar fi căftănit pe dată domn. Jur credinţă desăvârşită.</p>
                  <p rend="justify">—  Şi ascultare fără crâcnire! adăugă sadrazamul.</p>
                  <p rend="justify">— Întocmai!</p>
                  <p rend="justify">—  Atunci vreau capul lui Rakoczy, când ai să ajungi domn. Nu cumva să uiţi că acesta îi preţul căftănirii tale.</p>
                  <p rend="justify">—  Aşa voi face!</p>
                  <p rend="justify">Paşa zâmbi ciudat şi bătu din palme. Când intră paicul, zise:</p>
                  <p rend="justify">—  La Edi Kule cu el! şi-l arătă pe Mihnea, care înmărmuri. CĂI BĂTUTE DEGEABA MARE DEZNĂDEJDE Îi CUPRINSE PE FUGARI, căci la Silistra era Siavuş-paşa atotputernic şi ei ştiau prea bine că acesta îl ajutase pe Constandin-vodă, aşa că nu se puteau aştepta la mila lui. Dar uimirea lor nu mai cunoscu margini când se văzură dezlegaţi şi, după ce-şi primeniră veşmintele cu altele, curate fură poftiţi de către însuşi silihdarul, ca nişte oaspeţi de seamă. Foarte adevărat că paşa a ţinut să facă deosebirea de rang şi numai pe trecătorul domn de răscoală îl ţinu la masa lui, dar nici ceilalţi n-au fost ţinuţi mai prejos. Însă în preajma turcului se afla un domnişor pribeag, pe nume Radu, care se dădea drept fecior al fostului domnitor Leon-vodă Tomşa, şi Siavuş-paşa ţinea să se laude cu obraze alese la curtea lui. Multă vreme n-avea să ţină această purtare a seraskerului, fiindcă după un chiolhan de pomină, care ţinu vreo trei zile, la Dridov, pe malul Prahovei, cei trei prinţi biruitori îşi aduseră aminte de răzvrătitul fugar. Constandin-vodă se socoti cel mai potrivit să i se dea lui prinşii, aşa că în vreo trei rânduri îi trimise paşei solie cu daruri bogate, dar acesta nu se învoia nicicum, mai ales că domnul îi cerea pe toţi pribegii laolaltă. Tânărul Radu nu fusese în răscoală şi ceruse sprijinul cu multă vreme mai înainte, cât despre Hrizea, Siavuş-paşa îl ţinea drept domn adevărat, din care pricină nu se socotea îndreptăţit „să facă de capul lui” nimic. Făgăduise că va cere părerea Porţii, dar aceasta întârzia să şi-o spună. De fapt fălosul dregător nici nu se gândea să amestece pe cei de la sărai, dar nădăjduia că cei pe care pusese mâna din întâmplare ar fi putut să-i aducă bani buni, şi nu s-a înşelat. Când, voievodul, care se zgârcea să-şi plătească oştenii, a numărat douăzeci şi cinci de mii de ducaţi de aur, la strălucirea lor, Siavuş-paşa a uitat de toate. Pe dată prinşii au fost cetluiţi din nou în fiare, dar acum şi pribeagul domnişor Radu, după care i-a trimis pe jos la Dridov, unde încă mai chefuiau biruitorii.</p>
                  <p rend="justify">Mare bucurie pe Constandin-vodă, când dădu ochii cu fostul său vel-spătar. Îl scuipă în plin obraz, rânjindu-i:</p>
                  <p rend="justify">—  Te sumeţeşti să-mi iei locul, Iudo? Am să-ţi fac pielea nojiţe de opinci pentru mocofanii tăi, câine!</p>
                  <p rend="justify">I  se urcase furia la cap şi dădu să-l pălească cu topuzul, dar însuşi craiul Rakoczy se împotrivi:</p>
                  <p rend="justify">— Pe acesta îl vreau eu!</p>
                  <p rend="justify">De voie, de nevoie, Constandin-vodă înghiţi în sec spre a nu spune o vorbă de ocară, apoi, după ce se mai potoli, cu glas smerit îl întrebă pe principe dacă măcar pe Radu ar putea să-l atârne în ştreang. Acesta se uită la flăcăiaşul care tremura ca varga, cu toată zăpuşeala verii. Era frumos şi gingaş ca o fată dar nu se făcea să-şi mânie prea rău tovarăşul de luptă, mai ales că acesta dăduse bani grei pentru răscumpărarea lor de la turci.</p>
                  <p rend="justify">—  Să fim iertători, măria-ta! zâmbi prieteneşte Rakoczy închinându-i un pocal. Mai bine retează-i vârful nasului şi lasă-l să meargă în plata domnului, că nu ţi-o primejdui nicicând domnia. Pe Hrizea însă îl vreau nevătămat!</p>
                  <p rend="justify">„Aha! Are să-l chinuiască acolo, la Bălgrad, cum se pricep ei mai bine. Nu-i rău! Merită, ticălosul!” îşi zise voievodul. Apoi îşi trase hangerul de la brâu şi, făcând semn oştenilor ce ţineau braţele tânărului pribeag, cu o mişcare fulgerătoare îi tăie nasul, umplându-i faţa de sânge.</p>
                  <p rend="justify">—  Acum, m-am răcorit! făcu el. Puteţi să-i daţi drumul să se ducă unde o pofti, dar nu în ţara domniei mele. Ai auzit, flăcăiaşule? De te mai prind, nu mai am ce-ţi tăia decât capul! Lipseşti din ochii mei!</p>
                  <p rend="justify">Veni apoi rândul celorlalţi prinşi, şi de cum îi văzu pe căpitanii Gheorghe şi Dupoiul îi crescu din nou furia, dând să-i ia la bătaie. Dar de data aceasta îl întâmpină Ştefan-vodă, cutezând să i se aşeze în faţă.</p>
                  <p rend="justify">—  Nu cumva pe aceştia îi pofteşti măria-ta? zâmbi el strâmb către celălalt tovarăş de luptă.</p>
                  <p rend="justify">—  Ca oaspete al măriei-tale, se cuvine să-mi îngădui şi mie să aleg pe cine-mi place. Şi apoi nu uita că unul dintre ei e supusul domniei mele!</p>
                  <p rend="justify">Vorbele voievodului moldovean nu-i prea fură pe plac, dar prietenia lui era mai presus de toate, aşa că nu voia să o piardă.</p>
                  <p rend="justify">— Mă rog, ia-i! făcu din mână Constandin-vodă.</p>
                  <p rend="justify">Îndată fură duşi cei doi veri şi daţi pe seama oştenilor moldoveni, iar domnul muntean nu se alese decât cu un vârf de nas, care-l costase douăzeci şi cinci de mii de ducaţi de aur. Cam scump! Măcar dacă ar fi putut să-l aibă pe căpitanul Gâdea, care fugise şi el cu ceilalţi, dar acesta se turcise şi paşa nu l-a mai dat înapoi. Rămânând iarăşi numai petrecăreţii meseni, cele întâmplate fură date uitării şi voia bună se întinse în rândurila tuturor oştenilor, care se înfruptau mai puţin, dar erau la fel de bucuroşi de izbândă.</p>
                  <p rend="justify">A  doua zi, măria-sa Ştefan-vodă pofti să stea de vorbă cu fostul său medelnicer numai între patru ochi, aşa că-i fu adus în cort legat-cobză.</p>
                  <p rend="justify">—  Ai cam încurcat-o, boierule! zâmbi el către Dupoiul. Şi aici să te dezleg nu pot acuma. Ce să fac dacă te-ai apucat de răzmeriţe pe unde te-am trimis? râse Vodă cu bunăvoinţă.</p>
                  <p rend="justify">—  Ba am ajuns şi căpitan de răscoală, măria-ta! răspunse Dupoiul, fără să pară deloc speriat de mustrarea domnească.</p>
                  <p rend="justify">—  Nădăjduiesc că nu te-a simţit nimeni?</p>
                  <p rend="justify">—  Nici chiar neamurile mele, necum Hrizea sau ceilalţi.</p>
                  <p rend="justify">—  Atunci îi bine! N-a prea ieşit precum am vrut, dar, oricum, se cheamă că vecinul meu nu mai are oaste, nici bună, nici rea. Curând are să vină vremea să unim ţărişoarele astea, căci nu vor mai găsi ei domn în Târgovişte şi…</p>
                  <p rend="justify">—  Am auzit că ar mai fi unul prin Istambul, măria-ta, îi luă vorba Dupoiul, cu destulă cutezanţă.</p>
                  <p rend="justify">—  Arbănaşul, ori fecioraşul lui? întrebă batjocoritor Vodă.</p>
                  <p rend="justify">— Pe lângă aceia, doamne! Băiatul cel mic al răposatului Radu-vodă Mihnea.</p>
                  <p rend="justify">—  Om vedea noi! mormăi Ştefan-vodă. Nu-l îngăduie craiul!</p>
                  <p rend="justify">Totuşi o umbră de îngrijorare se strecură pe faţa voievodului, dar îi trecu la fel de repede cum îi venise.</p>
                  <p rend="justify">—  Deocamdată ai să te duci în Moldova, tot aşa, legat, ca să nu dăm de bănuit. Apoi, de cum ajungi la Crăciuna ai să treci muntele şi caută să-l scoţi pe Hrizea din mâinile lui Rakoczy. Mai cu seamă fă-l să poftească iarăşi domnia. Nu uita ce-am vorbit!</p>
                  <p rend="justify">—  Prea-bine, milostive stăpân, dar am şi eu o rugăminte…</p>
                  <p rend="justify">— Spune!</p>
                  <p rend="justify">—  Porunceşte, măria-ta, ca văru-meu Gheorghe să vină cu mine.</p>
                  <p rend="justify">— I-ai spus ceva?</p>
                  <p rend="justify">—  Nimic, dar e cumătru cu Hrizea şi are să se bucure şi unul şi celălalt când s-or întâlni. Apoi îi neam de-al meu!</p>
                  <p rend="justify">—  Bine! încuviinţă Vodă. Până la Crăciuna însă are să fie şi el legat, cum am hotărât. Acolo veţi fugi şi treaba domniei-tale cum te-i descurca în Ardeal.</p>
                  <p rend="justify">Până în seară, cei doi veri zăceau ca doi berbeci duşi la înjunghiere într-un car pe drumul spre Moldova. Ajunşi la Crăciuna, pârcălabul citi răvaşul trimis de voievod prin miaşul călăraşilor de Galaţi, care-i adusese pe prinşi şi-i luă cu el deoparte. Rămaşi numai între ei, acesta le tăie legăturile şi, sub ochii uimiţi ai căpitanului Gheorghe, le aşternu o masă îmbelşugată. Cât pe ce să-i rămână îmbucătura în gât, când mai văzu că-i dădu lui Dupoiul şi o pungă cu bani, care nu păreau a fi puţini.</p>
                  <p rend="justify">— Visez, oare? se frecă el la ochi.</p>
                  <p rend="justify">—  Ţi-oi spune mai multe pe drum, dar acuma va trebui să ne furişăm cât mai nebăgaţi în seamă, ca să trecem muntele.</p>
                  <p rend="justify">— În Ardeal?</p>
                  <p rend="justify">— Îhî!</p>
                  <p rend="justify">Nu la fel se purtă craiul Rakoczy cu prinsul său, de care părea să fi uitat. Când să intre peste hotarul ţării, generalul Kemeny îi aduse aminte de Hrizea şi-l povăţui să nu se mai încurce cu el, ci să-l tragă în ţeapă chiar acolo.</p>
                  <p rend="justify">—  Ar trebui ca alteţa-voastră să facă asta cât mai repede şi fără tărăboi, căci Hrizea a fost tare îndrăgit de seimeni şi darabani. Chinuindu-l…</p>
                  <p rend="justify">—  Dar cine ţi-a spus ţie, dragă Ianos, că am asemenea gând? Ai să vezi ce fac cu el!</p>
                  <p rend="justify">Într-adevăr, ajungând la Bălgrad, Hrizea fu slobozit şi găzduit în casa unui bogătaş grec, care se purtă cu el ca şi cu un oaspete de seamă. Sărmanul de el nici nu se mai mira de câte i se întâmplau de la o vreme. Ba cetluit în fiare, ba cinstit la masă ca un voievod, ori ameninţat mai apoi cu moartea. Era mai îngrijorat de soarta familiei lui, pe care o trimisese înainte de bătălie la Sibiu şi nu mai ştia nimic de atunci. Plângându-se gazdei sale, fu întâmpinat cu o neaşteptată înţelegere:</p>
                  <p rend="justify">—  De ce nu trimiţi, domnia-ta, vorbă să vie aici, că doar îs numai la doi paşi?</p>
                  <p rend="justify">— Mi-e oare îngăduit?</p>
                  <p rend="justify">—  De ce nu? Cine să se împotrivească unor lucruri fireşti?</p>
                  <p rend="justify">Două săptămâni mai târziu putu să-şi îmbrăţişeze soaţa şi fiii în ospitaliera casă a grecului, dar asta îl cam puse pe gânduri, căci nu putea crede că nu i se va cere nimic în schimb. Prea era mare bunăvoinţa.</p>
                  <p rend="justify">—  O fi vreun om cumsecade, îşi dădu cu părerea Frăsina.</p>
                  <p rend="justify">—  Mai curând sunt o nadă pentru cineva, dacă nu o ameninţare pentru vodă-Constandin.</p>
                  <p rend="justify">—  Mai ştii?!</p>
                  <p rend="justify">—  Numai că eu aş vrea să se lămurească lucrurile şi, cum nu avem bani, poate m-ar lua în slujba lui. L-aş sluji cu credinţă.</p>
                  <p rend="justify">—  Am auzit că au şi fost năimiţi, cu leafă bună, peste cinci sute din foştii noştri seimeni şi darabani.</p>
                  <p rend="justify">— Se poate. Doar înainte de luptă le-a făgăduit celor care trec de partea lui, însă pe atunci aveau un stăpân, câtă vreme azi năpădesc Ardealul.</p>
                  <p rend="justify">—  Mai curând are să-i ducă în Lehia, căci se spune că un mare război va porni împotriva acesteia…</p>
                  <p rend="justify">Hrizea nu aflase nimica până acum, dar spusele femeii îl cam puseră pe gânduri. Dădu din cap a părere de rău şi zise:</p>
                  <p rend="justify">—  Nu face bine dacă se încaieră cu creştinii, în loc să stea în faţă turcilor. Eu însă n-am căderea să-i judec faptele, că m-a scăpat de la moarte…</p>
                  <p rend="justify">—  Şi tot mulţumită lui, ne aflăm iarăşi laolaltă.</p>
                  <p rend="justify">— Dar departe de casă! oftă Hrizea.</p>
                  <p rend="justify">—  Oricum, suntem printre românii noştri, răspunse jupâneasa. Ce ne-am fi făcut dacă ar fi trebuit să-ţi luăm urma prin Alep, ori cine ştie unde prin Anatolia? Să nu cârtim împotriva soartei, care ne-a fost prielnică până acum.</p>
                  <p rend="justify">Soţul zâmbi cu amărăciune, căci vorbele nevestei nu prea erau potrivite după câte pătimiseră şi nici o licărire de noroc nu se întrezărea. Rău n-o duceau câtă vreme erau împreună, ba li se îngăduia să le vină şi prietenii, ca foştii lui căpitani Gheorghe şi Dupoiul. Întâlnirea cu ei a fost o mare mângâiere şi mai în fiecare zi stăteau la sfat, punând ţara la cale, de multe ori fiind de faţă şi localnicul Ion Bălgrădean, naşul medelnicerului moldovean. Lui Hrizea îi plăcu tânărul acela suriu şi dintr-o bucată, iar când auzi primejdia de a-şi lăsa legea românească, dacă ar fi vrut să se ridice în rang, îi spuse de-a dreptul:</p>
                  <p rend="justify">—  Ar trebui să ni te alături nouă. Nicicum să nu te lepezi de obârşia noastră veche, cu care ne mândrim. Dacă mai ajung o dată în fruntea unei oaste româneşti, acolo ţi-e locul!</p>
                  <p rend="justify">—  Ba să ajungi iarăşi domn, măria-ta! îi ură Dupoiul. Ţara înarmată te-a făcut, şi nu trebuie să dai înapoi.</p>
                  <p rend="justify">—  Deocamdată astea sunt numai vise, prieteni, oftă Hrizea Eu numai că nu sunt ferecat în lanţuri, ca mai înainte, dar nici în oraş nu prea am cum să mă mişc fără însoţitori de-ai prinţului. Bine cel puţin că nu dorm cu mine în odaie. Cât despre bani, ce să vă mai spun? Dacă am avut câte ceva până acum, am cam dat de fundul sacului.</p>
                  <p rend="justify">—  Oare gazda măriei-tale nu te-ar putea ajuta? întrebă Bălgrădean. La noi este cunoscut ca un mare bogătaş şi cămătar lacom. Poate se ispiteşte să-ţi împrumute ceva bani.</p>
                  <p rend="justify">După povaţa ardeleanului, Hrizea aduse vorba grecului şi acesta nu-i răspunse nici da, nici nu, cerând răgaz de gândire vreo câteva zile. În răstimp sosiră câţiva oşteni care-l duseră la palat, unde prinţul îl primi cu cinstea cuvenită unui boier de neam mare, dar nu ca voievod.</p>
                  <p rend="justify">—  Poate n-ai aflat că mulţi mă sfătuiesc să-ţi tai capul, boierule, îi zise Rakoczy, zâmbindu-i cu prietenie. Cică astfel aş scăpa de grija domniei-tale, dar şi de o cheltuială.</p>
                  <p rend="justify">—  Cum vă este voia, alteţă, căci eu nu sunt decât un neputincios prins în mâna voastră, care aţi avut bunăvoinţa să mă lăsaţi cu viaţă, şi asta n-am s-o uit…</p>
                  <p rend="justify">—  Vezi, tocmai pentru aceia va trebui să-ţi arăţi mulţumirea şi să mă ajuţi în războiul pe care-l pregătesc. Cred că ai auzit de asta, nu?</p>
                  <p rend="justify">—  Da, într-adevăr, şi cu dragă inimă îmi pun braţul în slujba alteţei-voastre.</p>
                  <p rend="justify">—  Nu numai de braţ am trebuinţă, ci mai ales de bani.</p>
                  <p rend="justify">—  Dar eu, sărmanul, n-am o leţcaie…</p>
                  <p rend="justify">—  Poţi face rost! Şi asta cât mai curând! Când îmi aduci o sută de mii de ducaţi?</p>
                  <p rend="justify">Hrizea rămase năucit. Atâţia bani n-ar fi izbutit să-i dea, nici dacă şi-ar fi vândut toate moşiile din ţară, cu conace şi acareturi, dar printre străini?!</p>
                  <p rend="justify">—  Alteţa-voastră ilustrisimă…  Nădăjduiesc să nu fi priceput bine tălmaciul, căci o sută de mii…</p>
                  <p rend="justify">—  Ba-i bine! Săptămâna cealaltă te aşteaptă trezorierul meu să-i aduci. I-am şi dat poruncă!</p>
                  <p rend="justify">Hrizea fu scos de la Rakoczy susţinut de oşteni, căci începuse a se învârti încăperea cu el, şi când ajunse acasă le povesti alor lui, încă nedumerit dacă nu cumva se înşela.</p>
                  <p rend="justify">Jupâneasa mea zicea că-i „om cumsecade”…  Pentru asta s-a purtat frumos, ca să mă jupoaie. Asta-i omenia lui!</p>
                  <p rend="justify">—  Măria-ta, zise Gheorghe. Dacă îmi este îngăduit, aş întreba şi eu: câţi bani i-ai cerut grecului?</p>
                  <p rend="justify">Hrizea îl privi o clipă, după care se lovi cu palma peste frunte.</p>
                  <p rend="justify">—  Ai dreptate, Gheorghiţă! Taman o sută de mii… ticălosul! Pentru aceea mi-a cerut răgazul, ca să se ducă la Rakoczy să-i spună. Nemernicul!</p>
                  <p rend="justify">—  Acuma ţi i-ar da, măria-ta! zâmbi cu înţelesuri Bălgrădean.</p>
                  <p rend="justify">—  Liftă spurcată! sări şi Dupoiul. Ar trebui strâns de gât!</p>
                  <p rend="justify">—  Tocmai asta n-o putem face! răspunse Hrizea, dar nu se ţinu să nu suduie în gura mare.</p>
                  <p rend="justify">—  Trebuie să fugi, măria-ta! zise deodată Bălgrădean. Eu îl ştiu pe Rakoczy destul de bine. Dacă i-a intrat ceva în cap, nu se lasă. Are să te facă să iei banii grecului, ca să-i dai lui.</p>
                  <p rend="justify">— Unde să mă duc?!</p>
                  <p rend="justify">—  Acasă! Adunăm pe toţi cei care vor să ne urmeze, şi sunt destui de mulţi! se lumină Gheorghe. S-or mai strânge şi pe drum, numai să ne vadă că plecăm.</p>
                  <p rend="justify">—  Ca să nu mai spun că dincolo de munte au să treacă de partea măriei-tale toţi nemulţumiţii, fie oşteni, fie boieri, adăugă Dupoiul.</p>
                  <p rend="justify">—  E lucru cam cu primejdie, dădu din cap a îndoială Bălgrădean. Nu zic că n-au să vină oşteni, dar vom fi prea puţini…</p>
                  <p rend="justify">— Asta înseamnă că vii cu noi? îi luă vorba Hrizea.</p>
                  <p rend="justify">—  Cu dragă inimă, dar nu aşa, la întâmplare. Să chibzuim dacă e bine să treci munţii în gura lupului, cum s-ar zice. Măria-ta ar trebui să pândeşti în preajmă, prin ţara Făgăraşului, şi numai când este adunată oaste, în bună rânduială, să porneşti făţiş la luptă.</p>
                  <p rend="justify">—  Dacă nu-i măria-sa de faţă, oştenii n-au să ne urmeze! zise Gheorghe. Deocamdată nu-s ei prea mulţi, dar, dacă au să-şi vadă voievodul, se vor îmbulzi să-l urmeze.</p>
                  <p rend="justify">—  Cam pe câţi te bizui, cumetre Gheorghe? întrebă Hrizea.</p>
                  <p rend="justify">— Pentru început, cam la vreo două sute.</p>
                  <p rend="justify">—  Socot că n-ar fi rău să-i trecem pe aceştia pe la Câineni şi să-i adăpostim la vreo monastire din Oltenia. La Bistriţa, de pildă, al cărei egumen îmi este ceva neam mai îndepărtat şi n-are să ne vândă nimănui. Şi mai apoi, se cheamă că vom fi în ţară unde vom putea strânge oaste. Afară de asta, eu aş putea să merg cu o parte din oameni la conacul clucerului Cârstea Cornă-ţeanul, nu departe de Câineni, şi de acolo aş putea iscodi mai lesne ce se petrece peste Olt.</p>
                  <p rend="justify">Toţi încuviinţară gândurile lui Hrizea, mai puţin Bălgrădean, care dădu iarăşi din cap a îndoială:</p>
                  <p rend="justify">—  Mai curând aş zice ca măria-ta să rămâi în Ardeal, fie şi la saşi, unde ai găsi bani cu împrumut; iar când s-or strânge vreo două-trei mii de oşteni…</p>
                  <p rend="justify">—  Ba nu, dragul meu, se împotrivi Hrizea. Rakoczy va pleca împreună cu oastea în Lehia şi n-are să-l mai poată sprijini pe Constandin-vodă. Cât despre oştenii lui Vodă, e de-ajuns să trimit câţiva oameni printre ei şi ni se vor alătura pe dată.</p>
                  <p rend="justify">—  Mă rog, aşa să fie! mormăi Bălgrădean. Cum ne-o fi norocul! Nu mai zic nimic!</p>
                  <p rend="justify">—  Noi ni-l facem, Ioane, păcătosul ăsta de noroc! îl bătu Hrizea voios pe umăr. Eu am să încerc să-l duc cu vorba pe Rakoczy şi să-i cer alt soroc, răstimp în care am putea fugi pe furiş. Ce credeţi?</p>
                  <p rend="justify">Erau tare încântaţi de cele plănuite şi chiar şi bănuitorul Bălgrădean, păru a se îndupleca. De aceea la începutul săptămânii ce a urmat, Hrizea n-a mai aşteptat să fie chemat la palat, ci s-a înfăţişat de capul său. Rakoczy însă nu-l primi, ci-i trimise vorbă să lase banii şi să plece unde îi va fi voia.</p>
                  <p rend="justify">—  Nu i-ai adus?! se miră tezatirarul. Eu n-am ce-ţi face, boierule, dar bine nu va fi. Aşteaptă porunca alteţei-sale.</p>
                  <p rend="justify">Hrizea crezu că avea să fie chemat de astă-dată ca să fie mustrat, cu toate că îşi pusese în gând să mai ceară îngăduinţă cel puţin o lună de zile. Avea să asculte cu umilinţă toate cele ce i se vor spune, din păcate n-a mai apucat, fiindcă oştenii înarmaţi l-au înconjurat pe dată şi aproape că nici nu şi-a dat seama când a fost întemniţat. ÎNFRICOŞĂTOAREA PREVESTIRE ODAIA ÎN CARE FUSESE ZĂVORlT MIHNEA nu era chiar aşa de înspăimântătoare, ba, la drept vorbind, nici nu semăna a temniţă, încât aproape nu-i venea a crede că se afla la faimoasa Edi kule. De la temnicer aflase că în acelaşi loc zăcuse ani de-a rândul şi fostul domn al Moldovei, Vasile Lupu, duşmanul său de moarte, dar că fusese slobozit de curând la casele lui din oraş. Asta nu i-a mai fost pe plac, apoi, dacă şi el ar fi rămas vreme îndelungată în prinsoare, tinereţea i s-ar fi risipit în vânt şi toate planurile lui de mărire prăbuşite.</p>
                  <p rend="justify">—  Văd că vorbeşti româneşte, zise el către temnicer. Cum te cheamă?</p>
                  <p rend="justify">— Păun, măria-ta, răspunse slujitorul.</p>
                  <p rend="justify">—  De mult n-am mai auzit vorbindu-se pe limba noastră. Stai în oraş?</p>
                  <p rend="justify">—  Şi da şi nu.</p>
                  <p rend="justify">—  Eşti şi tu, cumva, osândit?</p>
                  <p rend="justify">— Ba am venit de bunăvoie, ca să te slujesc pe măria-ta.</p>
                  <p rend="justify">—  Pentru ce îmi spui întruna aşa? se miră Mihnea.</p>
                  <p rend="justify">— Fiindcă ai să fii domn al Munteniei, măria-ta.</p>
                  <p rend="justify">—  Chiar crezi? Nu vezi că sunt întemniţat aici?</p>
                  <p rend="justify">—  Aşa se pare, dar noi am aflat că sadrazamul te-a pus numai la încercare. Azi-mâine te va căftăni voievod.</p>
                  <p rend="justify">—  Ia stai! Auzit-am oare bine că ai zis „noi”? Ce să înţeleg?</p>
                  <p rend="justify">Păun îşi muşcă buza, căindu-se că se cam grăbise cu vorba, dar nu mai putea da înapoi, aşa că-i mărturisi „stăpânului” său câte ceva, dar fără să numească pe careva dintre dregători.</p>
                  <p rend="justify">—  Vezi, măria-ta, eu nu sunt în stare să te lămuresc, însă au să vină maimarii mei de la Târgovişte şi atunci…</p>
                  <p rend="justify">— Cine-s aceia?</p>
                  <p rend="justify">—  Nici eu nu-i ştiu.</p>
                  <p rend="justify">—  Minţi!</p>
                  <p rend="justify">— Tot ce se poate, zâmbi slujitorul.</p>
                  <p rend="justify">După felul cum îi răspundea, Mihnea pricepu că n-avea să scoată mare lucru de la el, dar şi că nu era ceea ce voia să pară. De mirare că izbutise să se bage în temniţă, ca să fie în preajma lui, şi nu numai ca să-l slujească…</p>
                  <p rend="justify">—  Totuşi, dacă sadrazamul nutreşte alte gânduri faţă de mine? iscodi Mihnea.</p>
                  <p rend="justify">—  Am fi aflat şi te-am fi scăpat. Avem un om de nădejde la sărai, care ştie tot ce se petrece.</p>
                  <p rend="justify">— Pe acesta îl pot afla?</p>
                  <p rend="justify">—  Cred că da. Este marele dragoman Nikusios Panaiotakis. Şi va trebui să-ţi mai spun şi despre cămătarul Costas Petridis, care va da banii pentru înscăunarea măriei-tale.</p>
                  <p rend="justify">—  Chiar aşa? Toate le-aţi pregătit, fără să fiu întrebat?</p>
                  <p rend="justify">—  Nu ne îndoim de măria-ta, căci eşti nepotul lui Lambrakis…</p>
                  <p rend="justify">—  Dar fiul lui Radu Mihnea, din stirpea Basarabilor şi Corvineştilor?</p>
                  <p rend="justify">—  Sângele elen îşi va spune cuvântul până la urmă, zâmbi iar Păun. Noi nu ne înşelăm niciodată.</p>
                  <p rend="justify">—  Aşa credeţi VOI, întări Mihnea cam înciudat.</p>
                  <p rend="justify">Slujitorul nu răspunse, ci rămase tăcut o vreme, dându-i răgaz prinsului să se învârtă prin odaie. Mai pe urmă, domolindu-se, Mihnea se puse la o măsuţă şi-l pofti pe Păun să se aşeze în faţa lui.</p>
                  <p rend="justify">— Nu se cade, doamne, se împotrivi acesta.</p>
                  <p rend="justify">—  Să lăsăm masca, prietene! Cred că de fapt nu eşti slugă şi încep să mă îndoiesc chiar că eşti român. Nu-i aşa?</p>
                  <p rend="justify">Faţa lui Păun se lumină şi cu acelaşi zâmbet şăgalnic primi să şadă.</p>
                  <p rend="justify">—  După câte văd, nu voi mai avea ce ascunde, câtă vreme măria-ta ai început să ghiceşti. Într-adevăr mă cheamă Pavos, adică păun pe româneşte, şi deocamdată, cu voia măriei-tale, aşa voi rămâne o vreme.</p>
                  <p rend="justify">—  Atunci socot că ştii ce mi se cere în schimbul prieteniei voastre?</p>
                  <p rend="justify">—  Tot neamul nostru o ştie! Vrem să facem din nou împărăţia Bizanţului şi, după părerea areopagului…</p>
                  <p rend="justify">—  Aşadar, este şi aşa ceva? îl opri Mihnea. Cine conduce sfatul acesta?</p>
                  <p rend="justify">—  Iar m-a luat gura pe dinainte, râse Păun, însă tot va trebui să afli că măria-ta eşti cel mai nimerit ca bazileu al nostru.</p>
                  <p rend="justify">De astă-dată râse Mihnea batjocoritor şi se ridică în picioare, prefăcându-se înveselit.</p>
                  <p rend="justify">—  Nici prin cap nu mi-ar fi dat asta, omule! zise el. Dacă am dorit ceva în viaţă, a fost să fac din nou Dacia, ori barem ţara voievodului Mihai al nostru, şi nu să mă amestec cu voi.</p>
                  <p rend="justify">—  Asta vrem şi noi, răspunse încet Păun, rămânând pe scaun.</p>
                  <p rend="justify">—  Păi nu spuneai…</p>
                  <p rend="justify">—  Pentru început ne trebuie o Dacie puternică, şi cu ajutorul ei vom izgoni pe osmanlâi din Balcani.</p>
                  <p rend="justify">—  Cum s-ar zice…  începutul de drum să-l facem împreună?</p>
                  <p rend="justify">— Ba împreună până la capăt, doamne! Noi nu ne dăm înapoi de la nimic.</p>
                  <p rend="justify">—  Şi dacă nu primesc însoţirea voastră?</p>
                  <p rend="justify">—  Temniţa asta are şi încăperi lipsite de lumina zilei, şi despre care se uită cu uşurinţă.</p>
                  <p rend="justify">—  O ameninţare?</p>
                  <p rend="justify">— Nu! O prevestire.</p>
                  <p rend="justify">— Dar ce va zice Koprulu?</p>
                  <p rend="justify">—  Va afla că ai sărit peste ziduri şi ţi-ai pierdut urma. În loc să se înfurie, Mihnea simţea dorinţa să vorbească şi mai mult, mai cu seamă că unele plănuiri greceşti i-ar fi fost pe plac. Să se fi văzut mai întâi pe tron, că pe urmă avea el să facă după cum îi va fi voia. Totuşi vru să-şi dea seama ce ar face grecii dacă şi-ar încălca învoiala mai apoi, aşa că zise zâmbind:</p>
                  <p rend="justify">—  O dată ajuns domn al Daciei, cine mă va împiedica să vă dau în vileag la Poartă şi să mă scap de voi?</p>
                  <p rend="justify">—  Te-am ucide, măria-ta, când nici nu te aştepţi.</p>
                  <p rend="justify">— Tu ai face-o?</p>
                  <p rend="justify">—  Dacă-i poruncă…</p>
                  <p rend="justify">— Hm! După cum văd, nu prea am de ales. Cel mult să-i mărturisesc totul marelui vizir, când mă va chema pentru căftănire.</p>
                  <p rend="justify">—  Nu te-aş sfătui, doamne, câtă vreme ai avea în noi numai prieteni de nădejde.</p>
                  <p rend="justify">Din nou se făcu tăcere, căci Mihnea nu mai ştia ce să spună şi, în afara căpeteniilor din umbră, dibuise gândurile grecilor. Cam începuse să se şi împace cu gândul unei asemenea întovărăşiri, numai să se vadă scăpat din blestemata de temniţă. Nu păru prea încântat când auzi că va trebui să ia cu sine, în Muntenia, cât mai mulţi greci, fiindcă se ştia că românii nu-i aveau la inimă, de când se aciuaseră pe la ei, sufocându-i. Apoi s-au scurs mai multe săptămâni, în care Mihnea îşi pierduse răbdarea şi ar fi fost în stare să jure supunere totală acelui „areopag”, numai să se vadă liber. În răstimp pusese la cale cu Păun o seamă de lucruri şi s-au sfătuit ce purtări va avea faţă de turci, de îndată ce va fi slobozit şi mai pe urmă la Târgovişte.</p>
                  <p rend="justify">Nu-i mai vedea cu ochi răi pe cei care se amestecau peste el, ci îi socotea de pe acuma prieteni, când se pomeni chemat la marele vizir. Fu scos din temniţă de parcă era un oaspete de seamă, aducându-i-se chiar calul lui de acasă, şi întovărăşit asemenea unui dregător, ceea ce era un semn bun pentru Mihnea.</p>
                  <p rend="justify">Pătrunse în arz odasi şi îngenunche în faţa lui Koprulu-paşa, ducându-şi mâna dreaptă la inimă.</p>
                  <p rend="justify">—  Ridică-te, beyule! zise acesta mângâind şiragul de mătănii ce-l avea în mâini. Ai avut vreme destulă să chibzuieşti la cele ce am vorbit mai zilele trecute?</p>
                  <p rend="justify">Mihnea ar fi vrut să-i răspundă că trecuseră mai multe luni, cât zăcuse la Edi Kule, dar se răzgândi şi încuviinţă tăcut din cap.</p>
                  <p rend="justify">—  Nădăjduiesc să ţii minte că din temniţă te-am scos ca să te fac domn şi, dacă n-ai să-mi fii slugă credincioasă, te voi aduce îndărăt, dar cu mult mai jos decât ai fost. Cred că pricepi!</p>
                  <p rend="justify">— Da, stăpâne!</p>
                  <p rend="justify">—  Atunci îţi va fi bine, mai cu seamă că tot ce vei face va fi numai ca să-mi trimiţi aici capul lui Rakoczy. Apoi, să nu asupreşti prea mult raialele împărăţiei, căci bani ai destui, dar nici să întârzi cu haraciul, fiindcă haznaua este goală mereu. Cât despre bazaconiile acelea cu ţara mare a ulacilor, să nu-ţi mai vină în minte!</p>
                  <p rend="justify">—  Nici nu mai ştiu de ele, luminăţia-ta!</p>
                  <p rend="justify">—  Se vede că ţi-a priit şederea la Edi Kule, şi asta nu-i rău deloc. Acuma te vei duce acasă şi să nu pleci nicăieri, fiindcă foarte curând trebuie să te înfăţişezi preastrălucitului padişah, ca să-i săruţi papucul şi să capeţi firmanul de domnie.</p>
                  <p rend="justify">—  Prea-bine! încuviinţă Mihnea. Dar…  am îngăduinţa să primesc oaspeţi?</p>
                  <p rend="justify">— Pe cine?!</p>
                  <p rend="justify">—  Dacă s-or ivi…  cumva, bâigui prinţul, dându-şi seama că întrebarea nu era binevenită.</p>
                  <p rend="justify">—  Nimeni să nu-ţi calce pragul! Chiar dacă ar fi sultanul însuşi, ori…  mama lui, adăugă vizirul, după ce se oprise o clipă. Cred că mă înţelegi că cei de la sărai nu trebuie să afle nimic despre tine şi mai ales pe unde ai umblat în acest timp.</p>
                  <p rend="justify">—  Mă gândeam la nişte cămătari, cu care va trebui să mă învoiesc pentru bani de cheltuială…</p>
                  <p rend="justify">—  Ei bine, aceia sunt slugi şi n-am nimic împotrivă, dacă socoţi că moştenirile tale nu-s destule.</p>
                  <p rend="justify">Se vedea cât-colo că marele vizir nu voia să se mai întâlnească cu Turhan-sultana, dar n-avea nimic de spus dacă făcea rost de bani cât mai mulţi.</p>
                  <p rend="justify">—  Şi mai ales nu uita că eu te-am făcut domn! adăugă paşa. JERTFA CEA MARE ABIA DUPA VREO DOUĂ SĂPTĂMÂNI de la plecarea prinţului la război cu leşii, Bălgrădean izbuti să dea de urma lui Hrizea. Acuma stăpânea ţara un fost român, Acaţiu Barcsay, şi se gândea că ar mai putea nădăjdui, dar Frăsina îşi dădea cu pumnii în cap că nu apucaseră să fugă din vreme.</p>
                  <p rend="justify">—  Cine ştie când are să se mai întoarcă Rakoczy de pe acolo, se căina ea. Uite că toamna e pe ducă şi noi tot pribegi şi amărâţi suntem.</p>
                  <p rend="justify">Nu mai avea pe lângă ea decât pe ginerele lui Cheoaşcă, credinciosul lor cumătru Gheorghe-căpitanul, şi pe ardeleanul Bălgrădean. Cel de al treilea prieten, Vasile Dupoiul, de cum auzise cele întâmplate a şi apucat calea Moldovei, făgăduind sprijinul lui Ştefan-vodă. Numai că războiul îi cam încurcase iţele şi se vede că din pricina asta întârzia să se întoarcă cu vreo veste. Iarna pândea să năpădească plaiurile ardelene şi să acopere pământul cu mantia ei de omăt, iar sărmana femeie mai că-şi pierduse orice nădejde, când, în ultima săptămână din postul Crăciunului, Bălgrădean veni tot într-un suflet să-i spună:</p>
                  <p rend="justify">—  Barcsay s-a învoit să-l îngăduie pe soţul domniei-tale, cinstită jupâneasă. Se pare că în prima zi a sfintei sărbători avem să-l vedem.</p>
                  <p rend="justify">—  Înseamnă că stăpânul de astăzi încă mai are ceva simţire de român, se bucură căpitanul Gheorghe, care era de faţă.</p>
                  <p rend="justify">—  Mai curând cred că s-o fi temut să nu moară în temniţă, până să se întoarcă prinţul! răspunse batjocoritor Bălgrădean.</p>
                  <p rend="justify">Cunoştea el prea bine ce fel de oameni erau aceia care se lepădau de neamul lor, dar apoi nu mai suflă o vorbă, căci află că însuşi baronul Borlovany se rugase pentru Hrizea.</p>
                  <p rend="justify">Aşteptară nerăbdători vesela prăznuire şi, cu adevărat, Hrizea fu adus în lanţuri la biserica ortodoxă de lângă malul Mureşului. Avea pletele şi barba pieptănate cu îngrijire, era curat îmbrăcat, dar zornăitul fiarelor de la mâini şi de la picioare o făcu pe Frăsina să hohotească în plâns. Pe dată fu urmată de copii şi de mai toate muierile din sfântul lăcaş, de parcă ar fi fost la o înmormântare. Vru să-l îmbrăţişeze pe nefericitul ei bărbat, dar Bălgrădean o ţinu de mâini, şoptindu-i:</p>
                  <p rend="justify">—  Nu cumva să ne dăm în vileag simţămintele, mai ales plănuirile noastre, ca să nu-l mai lase şi altădată. Mai bine să ne arătăm înfricoşaţi şi supuşi, bucuroşi de mica înlesnire, că pe urmă vom mai vedea noi ce va fi.</p>
                  <p rend="justify">Povaţa îi fu ascultată şi se dovedi de folos, căci şi în celelalte duminici ori sărbători Hrizea fu adus în faţa altarului de lemn zugrăvit cu chipuri prelungi şi schivnice, ca să-şi uşureze sufletul. Cu vremea începu a se mai împlini la obraz, de când îi vedea pe ai săi, şi nu o dată le zâmbea încurajator. Nici paznicii nu mai erau aceiaşi şi se făceau a nu băga de seamă că cei din familia prinsului îl ţineau de mâini, pe ascuns, în vremea slujbei. Lanţurile însă îi rămâneau, ca o nedorită podoabă.</p>
                  <p rend="justify">Prin preajma Bobotezei, pe un ger de crăpau ouăle de corb în cuib, sosi la Bălgrad şi Vasile Dupoiul. Înfrigurat şi ostenit după lunga lui călătorie, la o ulcică de vinars fiert şi îndulcit cu miere de albine, îşi dădu drumul la gură:</p>
                  <p rend="justify">—  Iacă, cinstită jupâneasa Frăsina şi tu, vere Gheorghe, şi tu, năşicule, aflaţi de la mine că eu nu sunt ce par a fi…</p>
                  <p rend="justify">—  Săracul! şopti Bălgrădean la urechea căpitanului Gheorghe. Se vede că l-a ciupit rău frigul.</p>
                  <p rend="justify">—  Ori ţuica! fu de părere Gheorghe, căci simţea şi el băutura furnicându-i prin vine.</p>
                  <p rend="justify">—  Zău că nu vă mint! urmă moldoveanul. Cu toate că n-ar trebui să vă spun, eu mă încred în voi. Bănuiţi oare cum am cutezat să mă duc la domnul Moldovei? Fiindcă eu sunt solul lui de taină…</p>
                  <p rend="justify">—  Asta o ştiai de mai înainte, ori abia acum ai aflat-o? zâmbi Bălgrădean.</p>
                  <p rend="justify">—  Nu râde, năşicule, că spun adevărul gol-goluţ. De nu era măria-sa, niciunul dintre noi n-am mai fi fost aici. Uite, vărul Gheorghe a fost de faţă. Nu-i aşa?</p>
                  <p rend="justify">—  Te pomeneşti că şi pe Hrizea l-a scos din ghiarele lui Costandin-vodă? se băgă Frăsina.</p>
                  <p rend="justify">—  Asta n-aş putea-o spune. Dar Ştefan-vodă al nostru nu-l înghite pe domnul muntean, fiindcă acesta prea îşi bagă nasul unde nu-i fierbe oala. Pofteşte să-i scoată din ţară pe Cantacuzineştii moldoveni, ba chiar şi pe doamna lui Vasile Lupu, şi asta nu-i pe placul măriei-sale. Eu anume am fost trimis să-l sprijin pe voievodul nostru Hrizea, şi încă voi mai face-o. Ba ne-a mai dat Vodă şi ceva bani…</p>
                  <p rend="justify">— Când? Unde? sări Frăsina.</p>
                  <p rend="justify">—  Aici, în Bălgrad, la un cămătar…</p>
                  <p rend="justify">— Nu cumva să fie grecul cu pricina?! se îngrijoră Gheorghe.</p>
                  <p rend="justify">— Socot că nu. Am însă la mine scrisoarea către el. Ia să vedem!</p>
                  <p rend="justify">Dupoiul mai dădu peste cap o ulcică, după care se scotoci la sân şi dădu la iveală un sul de hârtie semnat de Ştefan-vodă şi pecetluit. Acum începu a crede şi Bălgrădean că nu beţia vorbea prin gura moldoveanului, şi o licărire de bucurie i se ivi în ochi.</p>
                  <p rend="justify">—  Atunci se schimbă vorba! zise el. Barcsay a năimit o sumedenie de seimeni fugiţi de dincolo şi le-a dat muschete saxone, nou-nouţe.</p>
                  <p rend="justify">—  Eu îi cam cunosc pe toţi noii veniţi, se lăudă Gheorghe, şi de bună-seamă că cei mai mulţi au auzit de mine, aşa că mă încumet să-i atrag de partea noastră.</p>
                  <p rend="justify">Căldura din încăpere, scrisoarea domnitorului moldovean, dar şi vinarsul, toate laolaltă le aprinseseră obrajii. Jupâneasa Frăsina poruncise şi bucate de masă mare, de parcă ar fi prăznuit din nou Crăciunul.</p>
                  <p rend="justify">—  Nu ne mai rămâne decât să facem cumva să-l scăpăm pe bietul nostru voievod! continuă Gheorghe. Când o veni la biserică, dăm buzna peste paznici, îl scoatem din lanţuri şi fugim cu toţii. Ne trebuie însă oameni hotărâţi şi cutezători!</p>
                  <p rend="justify">Dupoiul se gândi o vreme, apoi glăsui molcom, cum îi era obiceiul:</p>
                  <p rend="justify">—  Dacă îmi aduc eu bine aminte, năşicule, cândva te aveai în mare prietenie cu acel Borlovany, de care am mai vorbit. Ce-ar fi să te duci la el şi să-i ceri de-a dreptul să-l sloboadă? Nu cred eu să-i fi uitat pe românii lui, câtă vreme a făcut tot ce-a putut ca să îndulcească traiul prinsului. Este o zicală că „sângele apă nu se face” şi poate s-o potrivi.</p>
                  <p rend="justify">—  De, ştiu eu?! Voi încerca! răspunse Bălgrădean, care nu mai părea aşa de pornit împotriva bănăţeanului.</p>
                  <p rend="justify">Chiar a doua zi îşi făcu drum pe la casa lui din oraş şi fu primit cu mare bucurie de Lazăr, care-l îmbrăţişa în amintirea zilelor de altădată.</p>
                  <p rend="justify">—  Ce bine-mi pare c-ai venit pe la mine, frate Ioane. Auzit-am că-mi porţi duşmănie fiindcă mi-am pocit numele, dar ce era să fac? Să mă apuc să bat iar drumurile Europei, ca odinioară? Pe atunci eram cătană, dar şi tânăr. Acum m-am tras şi eu la hodină.</p>
                  <p rend="justify">—  Dar ai ajuns domn, şi…</p>
                  <p rend="justify">—  Mi-s baron, şi ce-i cu asta? Aşa s-ar fi cuvenit să fie şi alţi români, nu numai dintre ai lor. Singurul necaz este că mi-au sluţit frumosul meu nume, dar n-au decât să-mi zică la urma urmei cum or vrea, eu tot aşa m-oi chema pentru prieteni şi tot omul care am fost mi-s şi acuma.</p>
                  <p rend="justify">Îl împinse pe musafir într-un jilţ şi urmă în frumosul grai bănăţean:</p>
                  <p rend="justify">—  Şezi, şi spune ce necaz te aduce la mine. Nu cumva te-i fi hotărât şi tu să capeţi un rang mai mare? Ştii bine că prinţul s-ar învoi bucuros, că doar nu te-a uitat, numai că tu te-ai cam dat la o parte.</p>
                  <p rend="justify">—  N-am venit cu gânduri de mărire, domnule baron…</p>
                  <p rend="justify">—  Nu mă lua aşa, Ioane, ce naiba? Doar îţi spusei că pentru prieteni eu tot român am rămas, şi fac ce pot pentru ei.</p>
                  <p rend="justify">—  Tocmai că vroiam să-ţi mulţămesc pentru cele făptuite spre binele năpăstuitului Hrizea.</p>
                  <p rend="justify">—  Nu cumva eşti de partea lui?!</p>
                  <p rend="justify">— Ba da!</p>
                  <p rend="justify">—  Cum aşa?</p>
                  <p rend="justify">—  E un om cinstit, boier cu dragoste de ţară, şi nu os domnesc pripăşit pe la Stambul. Şi mai apoi, oastea l-a făcut domn, deci e un mădular al norodului. El ar putea să facă multe pentru neamul nostru, dacă ne vom alătura cu toţii, din toate părţile.</p>
                  <p rend="justify">—  Ţara noastră „dodoloaţă”! oftă cu amărăciune Lazăr. Bietul taica, mult şi-a dorit-o. Dar parcă numai el? Poate că a făcut rău viteazul Mihai, când ne-a arătat că este cu putinţă, căci uite cum ne frământăm, tot neamul, ca peştele pe uscat.</p>
                  <p rend="justify">— Trebuie să găsim cutezătorul s-o înceapă, că noi vom întregi-o!</p>
                  <p rend="justify">—  Socoţi tu că Hrizea-i cel mai potrivit?</p>
                  <p rend="justify">—  Dacă nu el, altul, dar nu ne este îngăduit să aşteptăm, ca jidovii venirea lui Mesia, şi să ne plângem în rugăciuni.</p>
                  <p rend="justify">—  Drept ai, Ioane! Cu arma-n mână se dobândeşte ţara. Şi uite, mai că am să cred în Hrizea, măcar că eu nutream altfel de gânduri.</p>
                  <p rend="justify">— Care anume?</p>
                  <p rend="justify">—  Prinţul Transilvaniei are să fie silit să ţină seama de mulţimea noastră, şi bucuros ne va strânge pe toţi laolaltă.</p>
                  <p rend="justify">— Ca să ne schimbe mai apoi numele? Asta niciodată! Să nu te mânii pe mine, însă nu pot să cred în el!</p>
                  <p rend="justify">— Să fie mai de temei Hrizea al tău?</p>
                  <p rend="justify">—  El şi oastea românească pe care o vom încropi-o aici, în inima Ardealului, căci lefegii pe care-i năimim sunt în mare parte români, iar dintre sârbi şi bulgari ne vor însoţi numai aceia care simt alături de noi şi se vor bate pentru un loc tihnit în ţara noastră, nu pentru bani.</p>
                  <p rend="justify">—  Totdeauna ai fost visător, Ioane dragă, şi asta nu-i rău. Oricum, poţi să te bizui şi pe braţul meu, când o veni vremea.</p>
                  <p rend="justify">—  Tocmai pentru aceea mă aflu aici! Va trebui să ne ajuţi să-l scăpăm pe Hrizea, căci numai slobod poate să strângă oastea cea mare. Domnia-ta eşti prieten cu baronul Barcsay, zi-i să-i dea drumul, că poate, cât nu-i prinţul acasă.</p>
                  <p rend="justify">—  S-ar mânia cumplit Rakoczy dacă ar afla şi nu ştiu dacă Barcsay nu şi-ar pierde capul. Tu nu ştii câţi duşmani are el chiar la curte, căci grofii nu-i iartă obârşia românească. Mai bine să nu-l amestecăm pe el, fiind şi temător din fire. Pot să fac să fie schimbaţi paznicii cu seimeni de-ai voştri, dar aceştia să nu se dea pe faţă, ba să se poarte şi mai aprig cu prinsul. Apoi, când socotiţi voi, fugiţi cu paznici şi căruţă, iar lui Hrizea îi veţi scoate lanţurile pe drum.</p>
                  <p rend="justify">—  Aşa să facem! se bucură Bălgrădean. Eu îţi mulţumesc, în numele tuturor românilor, şi poate că ni te vei alătura şi domnia-ta, la vremea potrivită.</p>
                  <p rend="justify">—  Mai încape vorbă, Ioane?! îl mustră din deget Lazăr. Eu tot bănăţean mi-s, oricum mi-ar poci ei numele.</p>
                  <p rend="justify">Vestea cea bună fu dusă într-un suflet la toţi cei ai lui Hrizea şi pe dată se înţeleseră să nu mai aştepte, ca nu cumva să se întoarcă pe nepregătite Rakoczy şi să le dea totul peste cap. Sărbătoarea Bunei-Vestiri în acel an al mântuirii 1657 cădea într-o vineri şi numai ortodocşii o prăznuiau în 25 martie, aşa că era tocmai potrivită ca Hrizea să se ceară la biserică fără bănuială. Paznicii erau de acuma numai dintre cei aleşi de căpitanul Gheorghe, oameni de credinţă, şi nu le mai rămânea decât să înfăptuiască ce-au gândit de atâta vreme.</p>
                  <p rend="justify">Venise primăvara şi soarele topea cele de pe urmă petece de zăpadă rămase prin cotloanele mai dosnice ale dealurilor din apropiere. Aburi calzi se ridicau din pământul reavăn, iar către răsărit, deasupra luncii Sebeşului, berzele se învârteau în înaltul cerului, mai înainte de a se duce fiecare pe la cuibul ei din anul trecut. Fiind zi de sărbătoare, nici un plugar nu se ivise pe câmp. Clopotele chemau la rugăciune, dar vesteau totodată şi sosirea primăverii, nefiind astfel de mirare că mulţimea credincioşilor umpluse mica biserică de la marginea oraşului. De mirare era mulţimea oştenilor lefegii, mai mulţi ca de trei sute, încât târgoveţii se uitau cu nedumerire cât de mare praznic era pentru ereticii olahi. Jupâneasa Frăsina, era împreună cu copiii într-o căruţă uşoară, trasă de patru cai focoşi ce fornăiau nerăbdători, aşteptând îndemnul de plecare. De o parte şi de alta se aflau Dupoiul şi Gheorghe, împreună cu seimenii ce se descoperiseră, căci popa, văzând mulţimea, a slujit afară, sub cerul liber şi însorit.</p>
                  <p rend="justify">Ochii tuturor erau îndreptaţi către uliţa ce ducea la cetate şi pe unde de obicei era adus Hrizea, care de astă-dată însă întârzia să se arate. Îngrijorarea îi cuprinse pe cei înţeleşi, iar palmele asudate ale jupânesei se frecau una de alta, în vreme ce inima îi bătea, mai să-i spargă coşul pieptului. În cele din urmă auzi huruitul roţilor unei căruţe, apoi fu cât pe ce să moară de spaimă văzând că în fruntea pazei nu era Bălgrădean, aşa cum fusese vorba, şi nici cel înlănţuit nu era Hrizea! A fost prea mult pentru biata femeie, care simţi că totul se învârte cu ea, până ce îşi pierdu simţirea. N-a mai auzit porunca lui Gheorghe, de plecare, şi nici hurducăitul de pe caldarâmul uliţei n-a putut s-o trezească. Abia într-un târziu, când Bălgradul rămăsese mult în urmă, se pomeni că lângă ea se află nimeni altul decât…  Hrizea.</p>
                  <p rend="justify">—  Doamne, sfinte! bâigui femeia, frecându-se la ochi. Am început să am vedenii. Tu eşti oare, cu adevărat?!</p>
                  <p rend="justify">—  Dar cine ai fi vrut? Nu pe mine mă aşteptai? râse Hrizea cu poftă, de parcă acum ar fi venit, de la vreo cumetrie. Sunt eu în carne şi oase, cu spada la cingătoare, iar aceştia sunt copiii noştri, adăugă el îmbrăţişându-i.</p>
                  <p rend="justify">Frăsina se ridică pe dată şi-i sări de gât, acoperindu-l de sărutări, dar şi de lacrimi.</p>
                  <p rend="justify">—  Trăieşti! Ce bine! Am scăpat de necazuri…</p>
                  <p rend="justify">—  Deocamdată nu, însă vom birui noi peste toate! o mângâie Hrizea. Cât pe ce să ne împotmolim la mal, căci Bălgrădean trebui să se înfăţişeze la Barcsay şi, cum nu mai puteam adăsta, şi-a pus în loc un prieten, Axinte parcă zicea că îl cheamă. Acesta însă, Dumnezeu să-l binecuvânteze, n-a mai aşteptat să ajungem la biserică, ci mi-a spart lanţurile şi punând pe altul în locul meu s-a prefăcut că nu se petrecuse nimic, pornind mai departe. Asta, zicea el, anume ca să câştigăm timp şi ca să nu bată la ochi răuvoitorilor. Să dea sfântul să se fi descurcat, că bun om mai este.</p>
                  <p rend="justify">— Dar Bălgrădean? se uită Frăsina împrejur.</p>
                  <p rend="justify">— Ne va ajunge el din urmă.</p>
                  <p rend="justify">Se strânseră de mână ca în prima tinereţe, apoi de la o vreme Hrizea coborî din căruţă, spre a merge călare în fruntea celorlalţi. Ocoliră Sebeşul pe după dealurile de la miazăzi şi, tot aşa, pe ascuns, ajunseră în preajma satului Orlat, unde făcură cel dintâi popas. Nu fuseseră stingheriţi până acuma şi de aceea se îngrijorară văzând un pâlc de călăreţi ce goneau după ei. Hrizea îi linişti, căci nu erau decât vreo zece oşteni, care nu puteau avea gânduri rele, fiind aşa de puţini. Aşa a şi fost, căci noii sosiţi erau dintre seimenii întârziaţi, care s-au zorit tăind de-a dreptul prin satele săseşti.</p>
                  <p rend="justify">—  Abia scăparăm, măria-ta! se închină unul înalt şi spătos, care se dovedise a fi cunoscător al locurilor şi-i călăuzise pe ceilalţi.</p>
                  <p rend="justify">— S-a întâmplat ceva?</p>
                  <p rend="justify">—  Din păcate, da! Ardeleanul acela…</p>
                  <p rend="justify">— Bălgrădean? sări Frăsina.</p>
                  <p rend="justify">—  Aşa îl chema.</p>
                  <p rend="justify">—  Ce-a păţit? întrebă Hrizea cu o umbră de îngrijorare în priviri. El nu mai vine?</p>
                  <p rend="justify">Se strânseră curând şi alţi oşteni împreună cu căpeteniile lor, nelipsind nici căpitanul Gheorghe, nici Dupoiul. Mai cu seamă acesta din urmă ceru să afle cu de-amănuntul cele petrecute.</p>
                  <p rend="justify">—  Apoi, să vedeţi, eram împreună cu el încă vreo patru de-ai noştri şi ne-am repezit la poarta cea mare a cetăţii, chipurile, cu porunca să fie închisă de îndată, că în oraş ar fi fost răzmeriţă. În acest fel nimeni n-a mai putut să iasă de acolo, ca să vă prindă.</p>
                  <p rend="justify">—  Am priceput! Deştept băiat! nu se putu ţine Hrizea să nu-l laude. Zii mai departe!</p>
                  <p rend="justify">—  Poate că însuşi Barcsay o fi dat porunca asta, fiindcă la el fusese chemat mai înainte, fu de părere Dupoiul.</p>
                  <p rend="justify">—  Nu ştiu! dădu din umeri oşteanul. Totul ar fi mers bine, de nu se ivea un căpitan ungur, care răcnea din toţi rărunchii: „Vânzare, vânzare!” După el venea mulţimea târgoveţilor înfuriaţi şi în vârful unei suliţe am zărit capul sărmanului Axinte.</p>
                  <p rend="justify">— Cine-i acela? întrebă căpitanul Gheorghe.</p>
                  <p rend="justify">—  Cel care l-a înlocuit pe Bălgrădean şi mi-a dat drumul, răspunse Hrizea. Mai bine de venea cu noi!</p>
                  <p rend="justify">Povestitorul tuşi spre a-şi drege glasul, după care urmă:</p>
                  <p rend="justify">—  Ticălosul acela îi tăiase capul, căci se afla la biserică, nu ştiu de cine pus, dar când a văzut schimbarea osândiţilor n-a mai cercetat nimic, ci pe loc a scos spada, săvârşind ticăloşia. Iacă, băieţii aceştia, care sunt cu mine, au fost de faţă, şi de la ei ştiu.</p>
                  <p rend="justify">— Dar Bălgrădean? întrebă Dupoiul.</p>
                  <p rend="justify">—  S-a împotrivit cât a putut ca să nu fie deschise porţile. Apoi, se iviseră şi alţi ofiţeri unguri, au întrebat de la cine-i porunca să rămână închişi înăuntru câtă vreme norodul nu se arată răzvrătit, ci vestea o trădare. Bălgrădean s-a strecurat, ca să nu stea de vorbă cu ei, şi împreună am fugit pe portiţa cea mică dinspre dealul furcilor. Eu am zis s-o luăm la vale, pe malul apei, până om găsi vreun vad, dar el a ţinut-o una şi bună că împreună cu mulţimea românilor ce fugea înspăimântată din oraş vom izbuti mai lesne să scăpăm nebăgaţi în seamă.</p>
                  <p rend="justify">— Era lume multă? iscodi Hrizea.</p>
                  <p rend="justify">—  Mai toţi aceia care fuseseră la biserică, aşa că ne-am vârât lângă ei, dar un păcătos de oştean se găsise să facă el rânduială la trecerea podului peste Mureş, ca să nu ne înghesuim, şi astfel am fost ajunşi din urmă de blestematul căpitan.</p>
                  <p rend="justify">— Cel care l-a tăiat pe Axinte? întrebă jupâneasa.</p>
                  <p rend="justify">—  Da! Era pornit rău împotriva noastră şi când l-a zărit pe Bălgrădean, că era cam înăltuţ săracul, pe dată l-au împresurat şi l-au izbit peste obraz umplându-l de sânge. Apoi, fără nici o judecată, i-au pus ştreangul de gât şi l-au săltat deasupra apei, legat de o grindă a podului.</p>
                  <p rend="justify">—  Doamne, cât mai iubea el Mureşul şi uite unde i-a fost dat să sfârşească! suspină Dupoiul ştergându-şi lacrimile.</p>
                  <p rend="justify">—  Ticălosul! scrâşni Hrizea. Trebuie să-l ţinem minte şi, de ne va cădea vreodată în mână, chinurile iadului i se vor părea prea uşoare, faţă de ce am să-i fac.</p>
                  <p rend="justify">Jupâneasa Frăsina izbucni în hohote de plâns şi nu puţini erau şi bărbaţii care aveau lacrimi pe obraz. Hrizea se gândi dacă n-ar fi trebuit să poruncească o slujbă pentru sufletul răposatului, dar căpitanul Gheorghe îi aduse aminte că nu aveau vreme de pierdut.</p>
                  <p rend="justify">—  Am să zidesc o biserică întru pomenirea martirilor! zise Hrizea. Dumnezeu să-i ierte, căci şi-au dat viaţa ca să o scape pe a noastră.</p>
                  <p rend="justify">De undeva, dintre oşteni, s-a ivit o luminare aprinsă şi cu evlavie au adus-o la căruţa unde bocea Frăsina, care, văzând-o, parcă se mai potoli. Porniră pe dată mai departe, hotărând odihna după ce vor trece de Sibiu, căci, după norişorul de fum şi bubuitura auzită din dreptul zidurilor, sibienii nu se arătau bucuroşi de oaspeţi.</p>
                  <p rend="justify">—  Dacă nu mă-nşel, zise căpitanul Gheorghe arătând culmea unui deal din apropiere, acolo suntem pândiţi de nişte puşcaşi, care nu au gânduri binevoitoare cu noi.</p>
                  <p rend="justify">—  Ai dreptate! încuviinţă Hrizea, dar nu-s mulţi.</p>
                  <p rend="justify">—  Îngăduie, măria-ta, să mă reped asupra lor, şi pe urmă dăm iama în Sibiu. Să ne răzbunăm şi noi pentru moartea lui Bălgrădean şi…</p>
                  <p rend="justify">—  Alungă-i pe cei de colo, frate Gheorghiţă, dar de la oraş ia-ţi gândul, că nu-i chiar aşa de lesne. Pe urmă nici n-aş vrea să mă stric cu saşii, că poate vom avea nevoie de ei mai târziu, aşa că ne vom furişa pe la poalele muntelui, până dăm de apa Oltului.</p>
                  <p rend="justify">N-a fost trebuinţă să dea o luptă adevărată, căci lefegiii sibieni o luară la fugă de îndată ce le vâjâiră plumbii pe la urechi, aşa că oastea lui Hrizea îşi văzu de drum. Nici la Gura Râului nu scăpară de dovezile de „dragoste” ale celor din cetatea Cisnădioara, care traseră asupra lor vreo câteva ghiulele, dar fără nici o pagubă. Se adăpostiră în codri şi nimeni nu cuteză să-i stingherească, iar a doua zi intrară pe valea Oltului, cu chiote de bucurie.</p>
                  <p rend="justify">—  De-am avea acelaşi noroc de până acum, în trei zile ajungem la Bogaţi! zise voios căpitanul Gheorghe, care ducea dorul celor de acasă.</p>
                  <p rend="justify">—  Sărmanul Cheoaşcă! zâmbi cu amărăciune Hrizea. Cum ne-ar mai fi întâmpinat el, dacă ar mai fi trăit? Noi însă avem să urmăm calea ce-am plănuit, iar mai pe urmă vom ajunge şi pe la tine, cumetre.</p>
                  <p rend="justify">Se opriră lângă un pârâu ce venea din munte şi se vărsa cu vijelie în Olt, iar Hrizea porunci sfat cu toate căpeteniile ce le avea.</p>
                  <p rend="justify">—  Eu am tocmit carte pentru preacuviosul Sarapavon, egumenul de la Bistriţa, le arătă el scrisoarea. Să vă încredeţi în sfinţiia-sa, fiindcă este de-al nostru şi nu suferă pe străini în ţară. El are să vă ţină până către sfintele Paşti, chiar şi mai mult.</p>
                  <p rend="justify">—  Oare va avea cu ce să ne hrănească? se codi căpitanul Gheorghe, care tot ar mai fi vrut să se ducă pe plaiurile argeşene.</p>
                  <p rend="justify">—  Fără grijă! O scoateţi voi la capăt, numai să nu vă puneţi pe chiolhanuri.</p>
                  <p rend="justify">—  Ziceam şi eu aşa…</p>
                  <p rend="justify">—  Lasă, frate, că ajungem noi pe urmă şi la Bogaţi, i-o reteză Hrizea în auzul tuturor. Şi eu poftesc să-mi îmbrăţişez finuţii şi pe cumătra Miorica, dar mai întâi să rânduim ţara.</p>
                  <p rend="justify">Căpitanul se înroşi ca o fată mare, dar pe dată râse şi zise fără mânie:</p>
                  <p rend="justify">—  Aşa vom face, măria-ta! Vremea e înaintea noastră.</p>
                  <p rend="justify">—  Atunci, ne-am înţeles! urmă Hrizea zâmbind. Mie să-mi daţi vreo zece oameni, aleşi pe sprânceană, cu care am să mă duc la dumnealui clucerul Cârstea Cornăţeanul din Socol. Mult bine i-am făcut odinioară şi a venit vremea să mi-l întoarcă. N-am să zăbovesc la el, decât până voi căpăta răspuns la scrisoarea ce-o voi trimite lui văru-meu, Pană Filipescu. După cum vedeţi, nu ascund nimic de voi.</p>
                  <p rend="justify">Cu toate acestea, cei de faţă simţiră o strângere de inimă la despărţire şi prevestiri negre le întunecară sufletul, mai cu seamă că pe deasupra lor se tot vânturau nişte corbi uriaşi, croncănind a piază-rea.</p>
                  <p rend="justify">Tare mai era frumoasă valea Oltului la început de primăvară. Ici şi colo, tufele, de un verde crud, se trezeau la viaţă, desfăcându-se din gingaşii muguri, o dată cu florile. Acestea învăluiau poeniţele cu haina lor fermecată, făcându-le să strălucească în razele de soare. Numai brazii cei falnici păreau neschimbaţi şi doar către vârful ramurilor dădeau semne că primenesc şi ei, ca întreaga fire. De multe ori, la rădăcina lor, adăpostite de căldura primăverii, se mai găseau petece de zăpadă murdară şi atât de moale încât se topea văzând cu ochii.</p>
                  <p rend="justify">Mai presus de toate, frumuseţea locurilor o purtau apele cele întunecate ale Oltului, care se învolburau când dădeau peste stâncile din vaduri, ori încremeneau făcându-se oglindă pentru munţii de pe mal.</p>
                  <p rend="justify">Hrizea-vodă, căci aşa se cuvine a i se spune, câtă vreme era însoţit de o adevărată oaste, rămăsese numai cu cei zece oşteni şi căruţa în care se afla familia lui. Călărea alături, străduindu-se să sufle într-o frunzuliţă prea mică pentru a cânta, schimbând câte o vorbă cu ai lui sau cu oştenii.</p>
                  <p rend="justify">—  S-a mai întors norocul şi de partea noastră, jupâneasa Frăsina, făcu el cu ochiul spre nevastă-sa.</p>
                  <p rend="justify">—  Era şi vremea! oftă aceasta. Uite că am început a încărunţi, şi noi tot pe drumuri suntem. Mai că am şi uitat cum arată casa noastră de la Bogdanei.</p>
                  <p rend="justify">—  Mai bine, căci vei locui în palatul domnesc, câtă vreme am pornit pe calea aceasta. Moşia Bogdăneilor, de mnult voiam a-ţi spune că m-am gândit s-o trec pe numele finului nostru Bogdan, căci pentru aceea i-am dat şi numele, ca să se lege de ea.</p>
                  <p rend="justify">—  Mă bucură ce aud, că mie tare mi-s dragi alde Miorica şi Gheorghe. Mai rar aşa oameni de credinţă, şi în acest fel nu ne înstrăinăm moşia.</p>
                  <p rend="justify">—  Noi vom avea destul, căci întreaga ţară va fi a noastră, dacă cel de sus va fi pe gândul meu!</p>
                  <p rend="justify">—  Să te audă Domnul! se închină femeia. Prea multe ai îndurat şi numai tu eşti vrednic să scoţi moşia străbunilor la liman. Aşa să ştii!</p>
                  <p rend="justify">O  ursoaică, cu doi pui ca doi cocoloşi de lână ce se zbenguiau în urma ei, se ivi pe malul celălalt şi cu toţii se opriră să se uite. Tăvălelile ursuleţilor stârniră râsetele copiilor şi voia-bună a celor mari, numai că deodată ursoaica-mamă se opri mârâind ameninţător, iar caii fornăiau înspăimântaţi, simţind mirosul de sălbăticiune. Cu greu îi stăpâniră, până când îmblăniţii puişori se pierdură în pădure, pe urmele mamei lor.</p>
                  <p rend="justify">—  Semn bun, măria-ta! zise voios un oştean. Ursul prevesteşte numai noroc.</p>
                  <p rend="justify">—  Nu şi dacă îţi iese în cale şi tu eşti cu mâna goală! răspunse Hrizea, făcându-i pe toţi să râdă. Cu una, cu alta, vremea trecu şi se pomeniră în faţa porţilor conacului clucerului Cârstea, care se arătă nespus de bucuros de un asemenea oaspete. Porunci odăile cele mai frumoase pentru noii veniţi şi se rugă de iertare că nevasta şi copiii tocmai plecaseră la nişte neamuri prin preajma Băileştilor, ca să sărbătorească împreună Paştele.</p>
                  <p rend="justify">—  Nu cumva, din pricina noastră, să nu pleci şi domnia-ta, boier-clucere! zise Hrizea.</p>
                  <p rend="justify">—  Vai de mine! Ce vorbe sunt astea? se prefăcu supărată gazda cea binevoitoare. Eu n-aveam asemenea gânduri şi nici să vă las de izbelişte…</p>
                  <p rend="justify">—  Ştiai că venim?! se miră Hrizea.</p>
                  <p rend="justify">—  Da’ de unde? Am zis şi eu aşa, fiindcă vă văzui aici de faţă. Dacă aş fi fost ghicitor şi aflam, aş fi oprit-o pe nevastă-mea şi pruncii, să facem Paştele împreună, dar aşa rămân doar eu.</p>
                  <p rend="justify">— Nădăjduim să nu zăbovim până atunci, cinstite clucere! zise Hrizea, care începuse a se îndoi de vorbăria goală a gazdei.</p>
                  <p rend="justify">Însă masa îmbelşugată şi stropită cu vin de Dealu Mare îl făcu să uite orice bănuială şi seara la culcare îşi spuse gândurile jupânesei, care totuşi nu se arătase prea încântată de prietenul bărbatului ei.</p>
                  <p rend="justify">—  Mi se pare că are o faţă cam vicleană, şopti ea, când auzi părerea cea bună a lui Hrizea.</p>
                  <p rend="justify">—  Da’ de unde! Te-nşeli! Are să mă ajute să trimit olăcarii mei numai la boierii potrivnici lui Costandin-vodă. Aşa a făgăduit. Şi să mai ştii tu, mărită doamnă, că n-am să mă opresc numai la Târgovişte.</p>
                  <p rend="justify">— Ce vrei să spui? Unde să mai mergem?</p>
                  <p rend="justify">—  Nu! Nu m-ai înţeles! Eu am să mă întorc peste munte, asemenea răposatului Mihai-vodă sân Pătraşcu. Şi în Moldova de asemenea.</p>
                  <p rend="justify">—  Bărbate, tu ai băut cam mult, făcu nevasta punându-i mâna pe frunte. Lasă gărgăunii ăştia pe seama lui Rakoczy, ori altora!</p>
                  <p rend="justify">—  N-am mai spus la nimeni, Frăsina dragă, dar să ştii că să vreau nu mai pot da îndărăt. Tot norodul, neamul nostru rumânesc, te împinge spre înfăptuirea ţării celei mari, iar eu nu mă voi împotrivi.</p>
                  <p rend="justify">—  Să nu mai spui cuiva, că eu n-aş vrea să mori şi tu ca măria-sa Mihai, mai înainte de a fi înfăptuit ceva.</p>
                  <p rend="justify">Hrizea râse din toată inima de temerea nevestei şi o îmbrăţişă cu dragoste.</p>
                  <p rend="justify">A doua zi, boierul Cârstea îl întâmpină cu zâmbetul pe buze:</p>
                  <p rend="justify">—  Am şi poruncit merinde pentru oştenii măriei-tale, să plece la drum. Numai mă mir că vrei să rămâi singur, după că ai atât de puţintică oaste.</p>
                  <p rend="justify">—  N-avea grijă, boier-clucere, căci am trimis la monastirea Bistriţa mai bine de trei sute de seimeni.</p>
                  <p rend="justify">—  Ahaa! Aşa da! Eu credeam că venişi numai cu ce văzui. Deci ai oameni, şi bănuiesc că şi arme?</p>
                  <p rend="justify">—  Ei, vezi, domniei-tale ţi-oi spune adevărul. Muschete avem şi încă foarte bune, numai că pulberea şi plumbii ne cam lipsesc, dar găsim noi până la urmă.</p>
                  <p rend="justify">—  Da! Da! încuviinţă slugerul. Puneţi mâna pe vreo pulberărie şi…  şi vor veni toţi oştenii domneşti la picioarele măriei-tale. Socot că aşa se cuvine a-ţi spune, căci ai purtat comanacul domnesc la Şoplea, în bătălie.</p>
                  <p rend="justify">—  Cum o vrea ţara, boierule. Dar să ştii că, orice s-ar întâmpla, eu n-am să uit că domnia-ta ai fost cel dintâi care mi-ai întins mâna la intrarea în ţară. Răsplata îţi va fi pe potrivă!</p>
                  <p rend="justify">—  Te bizui cumva şi pe alţi boieri?</p>
                  <p rend="justify">—  Mai întâi pe văru-meu, Pană Filipescu, şi pe toţi nemulţumiţii de domnia lui Costandin-vodă. Doar la ei am trimis scrisorile mele, nu?</p>
                  <p rend="justify">—  De bună-seamă! se grăbi să răspundă gazda. Numai că la Pană, nu ţin minte să se fi dus careva.</p>
                  <p rend="justify">—  Ei, asta-i! Aici îmi trebuie cineva priceput şi eu aştept să-mi vină careva dintre ai mei de la Bistriţa, că nu numai în scris trebuie să afle, ci şi prin viu grai.</p>
                  <p rend="justify">Clucerul Cârstea privi în jur cu îngrijorare, după care şopti la urechea lui Hrizea:</p>
                  <p rend="justify">—  Dacă te încrezi în mine, măria-ta, eu mă încumet să-i duc boierului Filipescu tot ce pofteşti.</p>
                  <p rend="justify">— Ai face-o?</p>
                  <p rend="justify">—  Mai încape vorbă? De vreme ce m-am pornit pe calea asta…</p>
                  <p rend="justify">—  În veci n-am să te uit, pan Cârsteo! Mulţămirea mea n-are să aibă margine, când o fi să te răsplătesc.</p>
                  <p rend="justify">—  Nu pentru asta o fac, se sfii boierul. Cândva am fost şi eu la necaz şi…</p>
                  <p rend="justify">—  Să lăsăm asta, prietene. Iacă, am scrisoarea pregătită şi dacă vrei poţi să şi pleci, iar noi ne vom duce la Bistriţa, până te-i întoarce.</p>
                  <p rend="justify">—  Nici gând, măria-ta! Aşa nu mă mai învoiesc. Cum să vă alung eu din casa mea, doamne-fereşte? Aici să rămâneţi, până mă voi întoarce cu răspunsul. Doar eşti stăpânul meu, măria-ta. Nu cumva să pleci, să-mi faci ruşinea asta!</p>
                  <p rend="justify">—  Bine, bine! se învoi Hrizea. Nu voiam să te stingheresc, dar poate că-i şi mai bine precum spui. Aici am să aştept.</p>
                  <p rend="justify">—  Numai să nu te îngrijorezi, măria-ta, dacă oi mai întârzia cumva, căci drumul e greu şi desfundat primăvara, nu ca aici, la munte. Şi mai apoi va trebui să-i iau urma ca să vorbesc numai cu el…</p>
                  <p rend="justify">—  Negreşit! Fă după cum crezi de cuviinţă.</p>
                  <p rend="justify">Însoţit de urările de izbândă şi drum bun, clucerul Cârstea încălecă şi curând se pierdu din vedere, spre bucuria Frăsinei, care totuşi nu-l suferea pentru prea marea lui linguşire.</p>
                  <p rend="justify">—  Aşa-s toţi boierii care simt apropierea puterii, se dau de ceasul morţii să-ţi fie cât mai pe plac, pentru a dobândi slujbe.</p>
                  <p rend="justify">—  Nişte lingăi! spuse scârbită jupâneasa.</p>
                  <p rend="justify">Trecură apoi vreo două zile fără nici o veste, şi în cea de a treia se pomeniră cu douăzeci de seimeni, trimişi de la monastire. Printre ei era şi seimenul acela voinic ce fusese cu Bălgrădean. El aduse acum cumplita veste că toţi cei zece oşteni trimişi ca olăcari fuseseră spânzuraţi.</p>
                  <p rend="justify">—  Căpitanul Gheorghe mi-a poruncit, măria-ta, să-ţi spun că se teme de vânzare şi să te rog să vii cu noi la Bistriţa.</p>
                  <p rend="justify">—  Dar eu aştept răspunsul de la boierul Cârstea, pe care l-am trimis anume. Pe urmă vom mai vedea.</p>
                  <p rend="justify">—  Atunci rămânem şi noi, că singur nu te poţi apăra, măria-ta. Se aude că se vântură mulţi dragoni şi mesei lefegii prin preajma Drăgăşanilor, întrucât au aflat de oastea noastră care a trecut din Ardeal.</p>
                  <p rend="justify">—  Să fie cu putinţă?! se miră Hrizea.</p>
                  <p rend="justify">Îi veniră în minte cuvintele lui Cârstea, care era să se dea de gol că ştia de sosirea lui. „Nu cumva pentru asta îşi va fi trimis nevasta şi copiii?” se întrebă el. Atâta mârşăvie nu putea să priceapă, dar temerea jupânesei Frăsina îi veni în minte.</p>
                  <p rend="justify">—  Rămâneţi, şi fiţi cu ochii în patru. Dacă nu se întoarce boierul până poimâine, ne tragem către Bistriţa.</p>
                  <p rend="justify">A  doua zi însă, sosirea clucerului le risipi îndoielile. Era plin de voie-bună şi aducea răspunsul boierului Pană, tare încurajator.</p>
                  <p rend="justify">—  Ne-am speriat degeaba! răsuflă uşurat Hrizea către ai lui. Mergeţi la culcare, fără nici o grijă.</p>
                  <p rend="justify">Se înţelege că nu avea de unde să ştie că adevărata faţă a gazdei sale era cu totul alta. La numai o zi depărtare de Cornăţel, clucerul a dat peste cei două mii de dragoni lehi şi haiduci unguri din Nyreseg, vestiţi pentru câinoşia lor. Ei fuseseră cei care i-au spânzurat pe olăcarii lui Hrizea, de îndată ce boierul la care fuseră trimişi fiecare îl vestea pe dvornicul Preda Brâncoveanul ori Radu-stolnicul, sub a căror poruncă erau lefegii.</p>
                  <p rend="justify">Vodă Constandin Şerban aflase şi el îndată după fuga de la Bălgrad şi trimisese în întâmpinare oştenii, ca să-l oprească pe Hrizea dincolo de Olt. Clucerul trebuia să-l ţină cât mai mult la el la conac, spre a da timp domnului să-şi strângă şi restul oastei, căci nu prea ştiau câţi oameni erau lângă răzvrătit.</p>
                  <p rend="justify">—  Al nostru este! se bucură dumnealui Radu-stolnicul, auzind de la clucer unde se afla Hrizea şi câţi oameni avea la Bistriţa.</p>
                  <p rend="justify">Se iscă însă o neînţelegere între cei doi boieri unde să lovească mai întâi. Stolnicul era de părerea că, luând pe neaşteptate grosul oştirii de la monastire, Hrizea n-ar mai fi avut scăpare. Cârstea însă o ţinea una şi bună că numai la el, la Cornăţel, trebuia prins capul tuturor răutăţilor, mai cu seamă că nu era decât singur şi încrezător în buna lui credinţă.</p>
                  <p rend="justify">—  Domnia-ta, stolnice Radu, zise dvornicul Brâncoveanu, ai face bine să te duci la Bistriţa, după cum spui, dar eu am să pun mâna pe mişel numai cu câţiva dragoni şi cu viclenia clucerului nostru.</p>
                  <p rend="justify">Ticluiră apoi o scrisoare de răspuns, ca şi cum ar fi fost din partea lui Pană Filipescu, prin care îl linişteau pe Hrizea. Totul părea în bună rânduială şi spânzurarea seimenilor lui nu era decât o minciună sfruntată, căci toţi erau teferi şi boierii la care fuseseră trimişi erau gata să-l ajute să doboare domnia, numai că-i cereau să mai aştepte până după Paşti. Multe altele mai scriseră, anume ca să-i înlăture orice bănuială, şi cu această plăsmuire se întoarse boierul acasă la Cornăţel, dar şi cu dragonii aleşi de dvornic.</p>
                  <p rend="justify">Trăsese o bură de ploaie amestecată cu lapoviţă şi toată ograda boierească sclipea în lumina ce se revărsa prin ferestre, căci de bucurie poruncise o masă îmbelşugată pentru cinstiţii oaspeţi. Ba şi pe la cuhne se întinseră bucate şi mai cu seamă băutură, pentru oştenii cam hămesiţi de la monastire.</p>
                  <p rend="justify">Jupâneasa Frăsina nu prea era în apele ei şi plecă să-şi culce odraslele, lăsând singuri pe cei doi bărbaţi. Hrizea scoase din nou scrisoarea de la văru-său şi, răsucind-o, se opri la pecete, care nu-i păru cunoscută.</p>
                  <p rend="justify">—  A pus-o în mare grabă, măria-ta, căută iute să-l îmbrobodească clucerul. Ţi-am spus doar că-l găsii la Râmnic şi mâine are să fie aici, dacă nu chiar în astă noapte.</p>
                  <p rend="justify">Totodată, nu uita să-l îndemne cu amăgitorul vin auriu, pe care Hrizea îl sorbea cu multă plăcere, fără a se gândi că se îmbăta. Când îi căzu capul pe masă, gazda îl scutură de umeri, chipurile, ca să-l poftească în aşternut, dar, văzându-l dus de pe astă lume, apucă o făclie de ceară şi se apropie de fereastră, nu mai înainte de a le stinge pe celelalte.</p>
                  <p rend="justify">Fiindcă nici oştenii lui Hrizea nu se arătară mai cumpătaţi, ori poate vicleanul clucer să le fi turnat vreun praf adormitor, i-au înjunghiat până a nu se trezi din somn. Apoi Hrizea fu legat fedeleş şi pus de-a curmezişul unui cal, iar până în zori se şi afla la picioarele dvornicului, în Râmnic.</p>
                  <p rend="justify">În răstimp, la monastire nu ajunsese vestea celor întâmplate la Cornăţel şi cei de acolo îşi vedeau liniştiţi de treabă, în aşteptare, după cum fusese înţelegerea. La început crezură că oştenii ce se apropiau de ziduri s-ar fi putut să fi fost dintre cei ce veneau de partea lor, dar curând îşi dădură seama că era vorba de dragoni lehi şi pe dată îi cuprinse teama.</p>
                  <p rend="justify">—  Ce ne facem? întrebă îngrijorat Dupoiul. Sunt câtă frunză şi iarbă, iar de vorbit cu ei, nici gând.</p>
                  <p rend="justify">—  Ne vom bate! răspunse scurt căpitanul Gheorghe. O dată ce am încălcat hotarul ţării cu arma-n mână, iertare nu putem avea. Nu avem de ales.</p>
                  <p rend="justify">—  Poate vreo hrubă tainică ne-ar scoate undeva, în munte, fiindcă am auzit că la toate monastirile ar fi aşa ceva. Stareţul ar putea să ştie, nu se lăsă moldoveanul.</p>
                  <p rend="justify">—  La ce bun? Vor veni după noi şi ne vor căsăpi. Aici, de bine, de rău, ne mai adăpostim după ziduri.</p>
                  <p rend="justify">—  Măi, omule, dar n-avem iarbă de puşcă îndeajuns, iar plumbi deloc. Cu ce vrei să tragem în ei? Nu vrei să mai trăieşti?!</p>
                  <p rend="justify">—  Vasile, să ştii că şi mie mi-e dragă viaţa, dar nu mai avem încotro, dacă nu ne vine careva în ajutor. Să încercăm să-i ţinem în loc, şi nu se poate să nu afle şi prietenii noştrii din ţară…</p>
                  <p rend="justify">—  Cu ce să-i ţinem?</p>
                  <p rend="justify">—  Cu prundiş! Iar când n-om mai avea pulvere, aruncăm cu bolovani ori facem muscheta măciucă, şi tot nu ne dăm prinşi să ne spânzure.</p>
                  <p rend="justify">Dupoiul clătină capul a îndoială, dar îi venea să facă orice, numai să scape.</p>
                  <p rend="justify">—  Barem să-l fi putut înştiinţa pe Hrizea, mormăi el.</p>
                  <p rend="justify">— Du-te tu!</p>
                  <p rend="justify">— Eu?!</p>
                  <p rend="justify">— Da! Altul mai dibaci n-avem.</p>
                  <p rend="justify">—  Ţie nu-ţi dă prin cap şi cum aş putea zbura peste zid, pe deasupra vrăjmaşilor?</p>
                  <p rend="justify">—  Mai întâi te îmbraci în sutana călugărească şi pe urmă vor şti cuvioşii cum să facă să te scoată de aici, căci cei de afară n-au nimic cu ei, ai auzit doar că nu-s păgâni.</p>
                  <p rend="justify">Solul de taină al lui Ştefan-vodă simţi în el un nou suflu şi îi veni în gând şi chipul cum avea să se strecoare pe sub nasul dragonilor.</p>
                  <p rend="justify">—  Mă-nvoiesc, dar voi să vă ţineţi până mă întorc eu, că mult nu întârzii. Cel puţin veţi şti de mai avem pentru ce lupta, dacă nu izbutim să-i alungăm de aici.</p>
                  <p rend="justify">Preacuviosul Sarapavon nu era încântat de cele ce se petreceau, dar, aşa cum le spusese şi Hrizea, pentru nimic în lume nu i-ar fi izgonit la necaz. Nu avu nimic împotrivă să măsluiască o îngropăciune, moldoveanul făcând pe mortul în sicriu, până la cimitir, care era în afara zidurilor. Acolo avea să iasă şi să fugă la Cornăţel, însoţitorii ajutându-l.</p>
                  <p rend="justify">Cu popi în odăjdii şi cu cosciugul la mijloc, alaiul călugăresc se opri la poartă şi, sub privegherea armelor din amândouă părţile, cerură îngăduinţa să-l ducă la locul de veci pe răposatul lor frate întru sfânta credinţă.</p>
                  <p rend="justify">Căpitanul leah nu prea se arătă încântat şi mormăi ceva pe limba lui, când stolnicul se învoi.</p>
                  <p rend="justify">— N-avem nimic cu călugării, pan Vojtech. Ba nici nu-i bine să-i supărăm, iar cu moartea trebuie să ne purtăm frumos. Ciudat însă îmi pare că sicriul are capacul pus. Nu cumva o fi vreo molimă pe la ei?</p>
                  <p rend="justify">Leahul zâmbi cu răutate, căci de bine, de rău înţelese spusa boierului şi îşi aminti şi el că la schismaticii din ţara asta aveau prostul obicei de a duce mortul la groapă descoperit. Nu s-a gândit la boală, ci la cu totul altceva, şi chiar se înveseli. Porunci câtorva dragoni să-l urmeze şi porniră descoperiţi în urma „mortului”. Se bucură şi mai tare văzând că nu era săpată nici o groapă şi porunci oştenilor lui să dea o mână de ajutor înmărmuriţilor călugări. El însuşi bătu piroanele capacului şi, fără să mai aştepte vreo altă slujbă ori rugăciune, porunci să fie aruncat sicriul în groapă şi astupat pe dată. Chiar dacă auzise răcnetele deznădăjduite dinăuntru, se prefăcu a nu şti nimic şi, închinându-se cu făţărnicie, le ceru călugărilor să se întoarcă la monastire.</p>
                  <p rend="justify">De cum intrară se năpustiră la picioarele preacuviosului Sarapavon şi acestuia i se încrâncenă carnea pe el auzind despre cumplita moarte. Căzu în genunchi şi îşi ceru iertare în gura mare alături de cei care fuseseră martorii grozăviei.</p>
                  <p rend="justify">Căpitanul Gheorghe izbucni de-a dreptul în plâns şi, cum se întâmplă ca tocmai atunci un sol să vină să le ceară să se dea prinşi, îl ocărî cu sudălmi grele:</p>
                  <p rend="justify">—  Niciodată, călăilor! Câini spurcaţi şi fără de inimă, vom muri cu voi de gât, ticăloşilor!</p>
                  <p rend="justify">Porunci apoi ca fiecare să tragă cum o putea şi să se apere cum va şti, fiindcă iertare nu va avea niciunul.</p>
                  <p rend="justify">A  fost un măcel nemaipomenit şi singur căpitanul Gheorghe fu cruţat, măcar că-şi căuta moartea unde era încăierarea mai mare. Însângerat de nu l-ai mai fi putut cunoaşte, fu prins când puterile îl lăsară şi legat zdravăn, apoi urcat în căruţă, pe maldărul de căpăţâni ale foştilor lui tovarăşi. Încă două la fel de încărcate aşteptau porunca de plecare. Niciunul nu scăpase, căci atât boierul Radu-stolnicul, cât şi căpitanul lefegiu ţineau să-şi arate osârdia faţă de domnie.</p>
                  <p rend="justify">Hrizea şi cumătru-său Gheorghe fură aduşi la Târgovişte şi zadarnic se rugase vlădica Iosif de Vodă să nu-şi mai încarce sufletul şi cu moartea celor doi, că nu putu să-l înduplece. Toţi târgoveţii se îngroziră de priveliştea aceea apocaliptică, dar Costandin-vodă voia să ia aminte oricine ar mai fi cutezat să i se împotrivească.</p>
                  <p rend="justify">—  Ehei, preasfinţia-ta, spuse el mitropolitului. Aceşti doi dulăi au mai fost iertaţi o dată, la Dridov, şi am cheltuit atunci o groază de bani ca să-i am la mâna. Acuma n-am să mă mai las, chiar de mi-ar porunci sultanul însuşi. Dumnezeu, prea-bunul, i-a îndemnat să încalce ţara domniei mele, ca să-i fac să ispăşească asemenea Fiului Său!</p>
                  <p rend="justify">—  Nu huli, măria-ta! Ce-ţi trecu prin cap? Nu care cumva să-i răstigneşti, căci osânda de apoi te aşteaptă!</p>
                  <p rend="justify">Spaima din ochii chiriarhului îl cam îngrijoră pe Vodă, care zâmbi strâmb:</p>
                  <p rend="justify">—  Departe de mine asemenea gând, preasfinte. Am vrut doar să spun că vor fi ucişi în vinerea patimilor domnului nostru Iisus Christos.</p>
                  <p rend="justify">Hotărârea domnească nu mai putui fi schimbată, întrucât canoanele bisericeşti nu se aşteptaseră la asemenea întâmplări şi nu opreau moartea unor tâlhari în aceeaşi zi în care se pătimise pe Golgota. Vodă n-a cutezat însă a pretinde să-i bată în cuie, pe cruce, făgăduind că se mulţumeşte cu descăpăţânarea la butuc, după rangul fiecăruia.</p>
                  <p rend="justify">Cele două jupânese, Frăsina şi Miorica, fură aduse cu sila, alături de copiii lor, ca să ia aminte unde duce nesupunerea faţă de stăpânul ţării. Butucul era pregătit şi securile străluceau în mâna ajutoarelor de gealat, în vreme ce acesta stătea cu braţele încrucişate şi privea batjocoritor în jur, ca şi cum ar fi vrut să ghicească cui îi va veni mai apoi rândul. Prostimea însă nu avea dreptul la o asemenea moarte aleasă!</p>
                  <p rend="justify">Iată că se iviră câţiva dulgheri şi alţi meşteri, care încropiră în graba-mare un stâlp, având în vârf o roată de căruţă ce se putea roti. „Spânzură mai mulţi!” se auziră şoapte înfricoşate prin mulţime, căci nu ştiau care vor fi nenorociţii. Părerile fură diferite şi însuşi Vodă avea să-i lămurească, îndată după ce sosi, înconjurat de curtenii cei mai de seamă, dintre care nu lipsea nici boierul Pană Filipescu, acesta neştiind nimic de scrisoarea măsluită în numele lui. Îl căina din suflet pe văru-său şi se rugase pentru iertarea lui, dar, cum Hrizea însuşi nu se îndupleca să se umilească, voievodul porunci osânda. Se ridică din jilţul ridicat anume pe o podină de lemn acoperită cu scoarţe scumpe şi, mai înainte de a ridica buzduganul, ca semn al împlinirii voinţei domneşti, rosti răspicat:</p>
                  <p rend="justify">—  Pe netrebnica slugă a domniei mele, cel ce a fost iuzbasă şi s-a bucurat de mila noastră, poruncesc să-l spânzuraţi, căci m-a vândut asemenea lui Iuda Iscarioteanul. Iar ca să vadă întreg norodul hidoasa lui faţă, roata de care va atârna se va răsuci în toate părţile, ca la bâlci.</p>
                  <p rend="justify">Câţiva îndrăzniră să râdă, dar ghionturile celor din jur le închiseră gura, căci prostimea ţinea mai mult la osândiţi decât la domn.</p>
                  <p rend="justify">Căpitanul Gheorghe fu ridicat de ajutoarele gealatului şi târât în răpăitul darabanelor până lângă parul cu roată, dar nici un cuvânt nu scoase. Căuta cu privirea asupra mulţimii, iar când îi zări pe ai lui, le zâmbi parcă fericit. Apoi, suit pe scăunel, rămase cu ochii ţintă în acelaşi loc, oricât l-ar fi sucit călăul şi chiar şi atunci când moartea îl holbă, frângându-i răsuflarea, privirea lui părea mai blândă decât a altora.</p>
                  <p rend="justify">—  N-a scos o vorbă, ticălosul! făcu înciudat voievodul, căci se aşteptase să audă tânguirile de căinţă, ca de obicei. M-a sfidat, Iuda-vânzătorul!</p>
                  <p rend="justify">Se uită după el cum era ridicat sus la roată şi deodată se întoarse spre armaş:</p>
                  <p rend="justify">— De ce nu scoate limba?</p>
                  <p rend="justify">—  N-o mai are, măria-ta…</p>
                  <p rend="justify">— I-a fost tăiată?</p>
                  <p rend="justify">— După poruncă, stăpâne.</p>
                  <p rend="justify">—  Cine a dat-o? spumegă Vodă. Nu cumva şi Hrizea?</p>
                  <p rend="justify">— Ba da!</p>
                  <p rend="justify">—  Nemernicule, ai să ajungi lângă ei, dacă nu-mi afli cine a cutezat să facă asemenea faptă! Anume îl săltasem pe roată să scoată limba către lume, să-l batjocorească, dar aşa…  nici măcar pe Hrizea nu-l mai pot spânzura.</p>
                  <p rend="justify">Se ridică furios şi părăsi adunarea, trecând pe lângă boierul Pană, care îl privea cu un uşor zâmbet în colţul gurii. Numai el ştia că punga aceea cu zloţi dată călăului îl lipsise pe Vodă de o plăcere, dar şi pe el de primejdie. Descăpăţânarea lui Hrizea se petrecu precum fulgerul, căci gâdele îşi cunoştea meseria şi se străduise să nu-l chinuiască. Măcar cu atâia să se fi ales şi nefericitele văduve, care boceau împreună, aşa cum le fuseseră ucişi şi soţii.</p>
                  <p rend="justify">Abia când mulţimea privitorilor se îndepărtă şi ele rămaseră singure cu odraslele lor, jupâneasa Miorica izbuti să îngaime:</p>
                  <p rend="justify">—  Copiii mei, să nu uitaţi niciodată pe tatăl vostru!</p>
                  <p rend="justify">—  Şi să nu iertaţi! adăugă Frăsina îmbrăţişându-i pe ai ei. ROBIA TĂTĂREASCĂ LA INTRAREA ÎN VARŞOVIA alteţa-sa serenisimă Rakoczy Gyorgy fu primit cu mai multă căldură decât la Cracovia, cu două luni mai înainte. Izbânda ardelenilor, sprijiniţi de moldoveni şi munteni, nu mai putea fi pusă la îndoială. Întreaga Lehie era la picioarele biruitorului şi cei care se mai împotriveau se traseră către miazănoapte, ori spre tătari, rugându-se de aceştia să le sară în ajutor.</p>
                  <p rend="justify">Generalul Kemeny Ianos se întrecuse pe sine în vitejie şi toţi fugeau din calea lui. Nu era deci de mirare că o mulţime de grofi ardeleni dădeau năvală să i se alăture, nădăjduind o pradă bogată şi înavuţire uşoară. Totuşi rămăsese nedumerit când se pomeni cu Lazăr Borlovany, cel care-şi datora rangul numai credinţei ce i-o purta generalului, vitejiei în luptă şi mai puţin neamului din care se trăgea, ca olah. Văzându-l, îşi aduse aminte cum arăta acesta la Dregelypalank şi zâmbi de pohfala lui de acum.</p>
                  <p rend="justify">—  Nu cumva ţi s-a făcut dor de luptele de altădată? îl întâmpină Kemeny întinzându-i mâna. Ai sosit cam târziu, că nu mai avem cu cine să ne batem! râse el bucuros de revedere.</p>
                  <p rend="justify">—  Altu-i baiul, înălţimea-ta…</p>
                  <p rend="justify">— Nu cumva au năvălit turcii în lipsa noastră? se îngrijoră Kemeny.</p>
                  <p rend="justify">—  Asta nu, altceva…  o boroboaţă, aş putea spune mai curând.</p>
                  <p rend="justify">—  Hai, vorbeşte omule! Ştii doar cât te preţuiesc. Ai avut vreo ceartă cu vreun grof mai ţâfnos, ori te va fi prins la vreuna? Dă-i drumul!</p>
                  <p rend="justify">— A fugit Hrizea!</p>
                  <p rend="justify">—  Băga-s-ar dracu-n el! Credeam că cine ştie ce nenorocire vii să-mi vesteşti. Am să râd de prinţ când i-oi spune, căci eu l-am povăţuit atunci să-l tragă în ţeapă, şi nu m-a ascultat. Acuma n-are decât să-i pună sare pe coadă! Numai pentru atâta lucru ai bătut lunga cale?</p>
                  <p rend="justify">—  Domnul baron Barcsay nu crede că asta nu va însemna nimic pentru el, dacă va afla alteţa-sa…</p>
                  <p rend="justify">— Ai dreptate, căci dobitocul de olah e fricos ca un iepure. Nimic nu-l taie capul să facă de unul singur.</p>
                  <p rend="justify">Se opri însă aducându-şi aminte că şi cel din faţa lui era din acelaşi neam, iar cu sămânţa asta de oameni nu ştiai niciodată dacă se fac unguri cu adevărat, schimbându-şi numele. Totuşi, de Lazăr nu se îndoia că îi era credincios.</p>
                  <p rend="justify">— Cum de te-a trimis la mine?!</p>
                  <p rend="justify">—  Am venit de capul meu, căci la alteţa-sa n-am cutezat, şi mă rog să-l potoliţi domnia-voastră, domnule general!</p>
                  <p rend="justify">— Tu ai vreun amestec?</p>
                  <p rend="justify">— Ferit-a sfântul!</p>
                  <p rend="justify">—  Atunci lasă-l în sărăcie pe Hrizea al tău şi hai să povestim de-ale noastre. Cum îi holda? Ce bârfe s-au mai scornit la Bălgrad şi pe cine au mai terfelit muierile noastre în lipsă? Hai, nu fi supărat, că atunci când vom da de prinţ am să-i spun eu pe ocolite…</p>
                  <p rend="justify">N-a mai fost însă trebuinţă, căci după două săptămâni a ajuns şi în tabăra ardelenilor ştirea morţii fugarului, petrecută cu mai bine de două luni înainte. Altele erau gândurile oştenilor înstrăinaţi de casă, mai cu seamă că se ivise vara şi nici vorbă de întoarcere. Ici şi colo se mai hărţuiau cu pâlcuri de şleahtici, care nu voiau să se supună prinţului Rakoczy, dar cel mai supărător era că şi săteni din norodul de rând îi atacau pe furiş şi se ascundeau. Nici seimul nu s-a putut aduna să-l aleagă rege pe Rakoczy şi, colac peste pupăză, se stârni şi zvonul că au năvălit tătarii. Singura nădejde să se scape de ei era numai la Kemeny, aşa că el primi porunca să-i izgonească.</p>
                  <p rend="justify">Grâul dăduse în copt şi, cum nimeni nu cuteza să-l secere, din pricina războiului, lanurile îşi aplecau spicele la pământ, scuturind în vânt boabele ce trebuiau să ajungă pâine. Cu părere de rău se uitau la ele oştenii care se mai pricepeau la munca câmpului, şi dintr-o parte şi din cealaltă, dar mai erau şi bezmetici dintre aceia ce se desfătau dându-le foc.</p>
                  <p rend="justify">Kemeny oprise cu desăvârşire asemenea ticăloşie şi pedepsea aspru pe cei prinşi asupra faptului. Pentru aceea se şi mânie cumplit în zorii zilei de 22 iulie, când răsăritul soarelui fu acoperit de fumul pojarului ce se ridica dinspre satul din apropiere, Czerny Ostrow.</p>
                  <p rend="justify">—  Să mi-l prindeţi pe nemernicul care a cutezat să-mi încalce porunca! răcni el, crezând că despre asta era vorba.</p>
                  <p rend="justify">—  Tătarii, înălţimea-voastră! spuseră oştenii, care mai de care, strângându-se în jurul său.</p>
                  <p rend="justify">Hm! Nu se aşteptase să-i întâlnească aşa de curând, mai cu seamă că nici nu-şi pusese oastea la adăpost. Înnoptaseră într-o luncă pe malul pârâiaşului Czerny, fără să se gândească la sat, unde, de bine, de rău, s-ar fi putut apăra la adăpostul caselor. Pintenul colinei de la miazăzi era prea îndepărtat ca să-l poată ajunge mai înainte de tătari, deci porunci pe dată să se pătrundă în Czerny Ostrow.</p>
                  <p rend="justify">Aproape două verste de loc aveau până în marginea aşezării şi păgânii erau încă departe, aşa că nu se zoriră, ci mergeau agale, când fură întâmpinaţi cu focuri de arme răzleţe. Atunci, chiar să fi vrut generalul, n-ar mai fi putut opri mânia oştenilor. În mai puţin de un ceas, toată suflarea omenească din faţa lor fu trecută prin ascuţişul săbiei, nefiind cruţare pentru nimeni.</p>
                  <p rend="justify">—  Frumoasă ispravă am făcut în faţa tătarilor, bombăni Kemeny nemulţumit.</p>
                  <p rend="justify">—  A lor a fost vina, Înălţimea-ta! răspunse Lazăr, care-l însoţea pretutindeni.</p>
                  <p rend="justify">—  Tot aşa făceaţi şi voi prin Germania, nu-i aşa? Pentru aceea eraţi aşa de iubiţi, ca şi noi de altfel.</p>
                  <p rend="justify">Se simţea bine în tovărăşia bănăţeanului, care fusese oştean de rând în oastea împăratului şi înfruntase multe bătălii, în vreme ce grofii ceilalţi erau nişte înfumuraţi, ce nici nu mirosiseră până atunci praful de puşcă şi se împăunau cu străbunii lor de viţă. Bănăţeanul nu făcea aşa ceva, iar pentru aceasta generalul îl căra mereu după sine. Nu arareori îi cerea chiar părerea, şi se dovedea adesea bună.</p>
                  <p rend="justify">Apoi, o altă nenorocire îi lovi pe neaşteptate. Carele cu pulbere rămăseseră mai în urmă, fără ca ei să-şi închipuie că ar fi putut să pună tătarii mâna pe ele. Aceştia îi învăluiră pe de lături şi, când nici prin minte nu le-ar fi trecut ardelenilor, aprinseră iarba de puşcă şi-i dădură foc. Înfricoşătoarea privelişte le va fi dat ghes să facă la fel şi cu satul, aşa că o ploaie de săgeţi aprinse se abătu asupra acoperişurilor de paie ori şindrilă şi pojarul se făcu de neîndurat.</p>
                  <p rend="justify">Husarii lui Kemeny se aruncară asupra tătarilor, care se prefăcură înspăimântaţi şi dădură dosul, dar, ascunşi de fumul cel gros, se întoarseră şi în scurtă vreme cercul tătărese se strânse împrejurul călăreţilor. De pe acoperişul unei case, Kemeny privi neputincios cum floarea oştirii lui a fost zdrobită, căci păgânii erau câtă frunză şi iarbă.</p>
                  <p rend="justify">O  prostie şi mai mare făcuseră nişte oşteni fără minte, care aruncaseră tot felul de stârvuri în puţinele puţuri ale aşezării, iar setea începu a le slei puterile, oricât de viteji ar fi fost luptătorii. Erau mai bine de trei mii de oameni înghesuiţi laolaltă, pradă numai bună pentru tătari, căci n-aveau putinţă de scăpare şi nici nădejde de ajutor din afară. „Blestemul sătenilor ucişi de noi”, îşi zise Kemeny şi nu mai stătu pe gânduri dacă să încerce să cadă la pace cu tătarii.</p>
                  <p rend="justify">Chiote de bucurie răsunară în mijlocul păgânilor când se ivi oşteanul cu o năframă albă în vârful prăjinii. S-au şi repezit asupra nefericiţilor oşteni, dar câţiva plumbi îi potoliră, mai mult decât porunca lui Sabetai-mârza, căpetenia lor. Generalul trimise un leah din oastea sa, care le cunoştea limba, şi le făgădui tătarilor toate armele, dacă i-ar fi lăsat să plece numai în cămaşă şi izmene. Aceştia însă le-au cerut şi trei sute de mii de zloţi, încât Kemeny a crezut că-şi băteau joc, ori nu cunoşteau preţul banilor.</p>
                  <p rend="justify">Oricât ar mai fi vrut să se împotrivească, setea le ardea măruntaiele. Cei câţiva nesocotiţi care cutezară să guste din apa împuţită a fântânilor plătiră cu viaţa sfârşindu-se în chinuri, aşa că nimeni nu mai încerca, în două sau trei zile ar fi murit, cu toţii. Atunci mândrul Kemeny, generalul neînvins al câmpurilor de bătaie, se plecă în faţa mârzacului şi se dădu prins cu toată oastea.</p>
                  <p rend="justify">Pe dată fură despuiaţi, rămânând desculţi şi în izmene, apoi legaţi cot la cot şi, plesniţi cu harapnicele precum vitele, fură strânşi laolaltă şi apucară drumul cel greu al robiei. Generalul însă fu urcat pe un căluţ, măcar că era la fel de dezbrăcat şi legat de mâini şi de picioare. Sabetai-mârza s-a învoit ca şi Lazăr să-l însoţească, legat de coada calului, întrucât Kemeny îi spusese tătarului că acela era sluga lui.</p>
                  <p rend="justify">După o zi de mers trudnic, nefiind unul să nu aibă picioarele rănite, li se îngădui odihna de noapte. Mai înainte, Sabetai-mârza pofti să afle ce câştig avea să aibă după urma robului şi îşi aduse un tălmaci prin care îi ceru generalului nici mai mult nici mai puţin decât două sute de mii de galbeni ungureşti.</p>
                  <p rend="justify">—  Am să rămân la tine pe vecie, viteazule Sabetai! răspunse Kemeny cu glas domol. Tot neamul meu, dacă şi-ar vinde avuţiile, n-ar izbuti să strângă atâta bănet.</p>
                  <p rend="justify">—  Să-ţi dea prinţul tău!</p>
                  <p rend="justify">— El n-are nici cât mine.</p>
                  <p rend="justify">—  Atunci, cum de se ţine aşa fălos? Să poftească să-şi şteargă ruşinea înfrângerii.</p>
                  <p rend="justify">—  Aceasta este a mea, şi nu a lui.</p>
                  <p rend="justify">—  Tu îi eşti slugă!</p>
                  <p rend="justify">Văzând că tătarul nu înţelegea ce rost avea el în preajma Rakoczy, se lăsă păgubaş.</p>
                  <p rend="justify">— Slujitorul tău să meargă după bani! arătă el spre Lazăr, care de asemenea fusese adus. Ai încredere în el?</p>
                  <p rend="justify">Bănăţeanul aruncă o privire plină de înţeles generalului şi acesta încuviinţă, cam cu jumătate de gură:</p>
                  <p rend="justify">—  Aş fi vrut să-l am mereu în preajmă, dar, cum şi eu sunt rob, nu mai am trebuinţă de el. Cât despre bani…</p>
                  <p rend="justify">—  Am să-i cerşesc în toată ţara, stăpâne! sări Lazăr. Să nu e temi că n-am să-i aduc.</p>
                  <p rend="justify">—  Ai văzut că sluga are mai multă minte ca stăpânul? făcu Sabetai-mârza când auzi spusele lui Lazăr. Pentru asta, lui n-am să-i mai cer răscumpărare. Cum aduce banii, plecaţi împreună. Eşti mulţumit?</p>
                  <p rend="justify">Kemeny se gândi o clipă şi încercă, pe româneşte, să schimbe o vorbă cu bănăţeanul:</p>
                  <p rend="justify">—  Tu mergi şi la Ştefan-vodă, la Iaşi. Eu ajutat la el! Mârzacul încruntă sprânceana când tălmaciul îi spuse că n-a înţeles, dar Kemeny i-o luă înainte:</p>
                  <p rend="justify">—  Să nu te mânii pe mine, dar i-am spus de unde să ia bani, şi asta n-ai s-o afli, chiar de m-ai chinui.</p>
                  <p rend="justify">—  Fireşte! încuviinţă Sabetai. Nici n-am putea noi să ne ducem acolo să-i dezgropăm! adăugă el crezând că era vreo comoară ascunsă.</p>
                  <p rend="justify">După toată această tocmeală, noul stăpân porunci veşminte pentru Kemeny, dar şi pentru Lazăr, care avea să plece neîntârziat la drum, fără a mai ajunge în Crimeea.</p>
                  <p rend="justify">Ar fi trebuit să fie toamnă pe meleagurile de unde venise, dar pe însoritele ţărmuri crâmlene vara era în toi şi tare s-a mai mirat robul Kemeny, crezând chiar ca pierduse socoteala zilelor. Dar şi mai mult l-a fermecat frumuseţea locurilor, întinderea nemărginită a mării celei verzi precum smaraldul, măreţia munţilor ce apărau de viforniţa de la miazănoapte şi tot ce-i ieşea în cale. Acestea îi aduseră oarecare mângâiere, dar tot nu putea să uite plaiurile ardelene. La plecare îl sfătuise pe Lazăr să nu se mai întoarcă, fiindcă bani n-avea să găsească, dar acesta făgăduise să-şi vândă şi cămaşa de pe el spre a-l scoate din robie. Era ca o licărire de nădejue în obiditul lui suflet, cu toate că se gândea uneori că ar fi putut să-i fie ruşine să se întoarcă învins şi rob slobozit, nu general biruitor. De aceea, uneori ar fi vrut să rămână aici pe viaţă.</p>
                  <p rend="justify">Dincolo de munţi venise iarna, cu asprimea ei, dar în Crimeea primăvara veşnică părea a fi stăpâna. Robul n-avea voie să părăsească satul şi, cum nici nu lucra nimica toată ziua, nu prea avea cum să-şi omoare timpul. Într-o zi, ceru îngăduinţa stăpânului să capete scule pentru scris, iar acesta se învoi bucuros. Tătarii nu ştiau carte, dar în ochii lor cărturarii aveau mare trecere. Kemeny se mai dovedi a fi şi un bun stihuitor, iar Sabetai-mârza nu-şi mai încăpea în piele că avea în casa lui un poet, cum nici chiar Gazî Ghirai marele han, nu mai avea. E drept că robul abia îndruga câteva cuvinte tătăreşti, dar avea să mai înveţe. Şi chiar îl bătea gândul să-i ridice preţul răscumpărării, căci robul era nu numai un vestit războinic, ci şi înzestrat de Alah cu frumuseţi sufleteşti.</p>
                  <p rend="justify">Lunile se scurgeau aproape fără să se simtă, iar Kemeny, luându-se cu scrisul, nici nu mai ţinea seama de când era în robie. Iată însă că se pomenii cu stăpânul Sabetai, care-l luă negândite:</p>
                  <p rend="justify">—  Să ştii, ozan, căci aşa-i spunea pe limba lui poetului, am o veste pentru tine, care nu ştiu dacă are să te bucure prea tare: prinţul tău a fost izgonit din ţară. Eu zic să-ţi iei neveste de la noi şi să rămâi aici pentru totdeauna.</p>
                  <p rend="justify">—  Mai este vreme, sahip! răspunse Kemeny. Dar poate că ştii şi cine-i în locul lui, ca să-mi dau seama dacă mai am vreo nădejde, au ba?</p>
                  <p rend="justify">—  Încă n-am aflat. Curând va ajunge şi pe la noi vestea, fii fără grijă, eu însă cred că ai fost dat uitării, chiar şi de sluga ta. Mai bine treci la legea noastră şi te slobod din robie, că altcum nu pot…</p>
                  <p rend="justify">—  Să nu-ţi fie cu supărare, preabunule sahip, dar credinţa strămoşească n-am s-o las. Mi-ai dat însă gândul cel curat ca să încerc să desluşesc biblia creştinească, aşa că, rogu-te din suflet, adă-mi şi mie una. Nu cred că nu poţi!</p>
                  <p rend="justify">—  Păcat de tine, oftă mârzacul întristat. Ai fi putut ajunge un mare ozan, şi nu un hoge, după cum te bate gândul.</p>
                  <p rend="justify">—  M-ai înţeles greşit, sahip. Nu mă voi popi nicicând, ci vreau să fac tâlcuirea bibliei pe înţelesul tuturor. Este de fapt coranul creştinilor, şi tare mai este încâlcită.</p>
                  <p rend="justify">Se părea că viteazul general ardelean se mângâiase cu gândul că va rămâne un cărturar-poet, uitat în robia tătărească. URCUŞUL ŞI COBORÂŞUL DOMNIILOR LA PALATUL DOMNESC DIN TÂRGOVIŞTE vestea mazilirii domnitorului a căzut ca un trăsnet. Bălaşa-doamna se puse pe bocit, laolaltă cu coconii şi slugile, însă Constantin-vodă se ţinea tare şi zâmbea nepăsător, când i se pomenea de soarta ce-l aştepta.</p>
                  <p rend="justify">—  Nu cred să fie vorba de domnia mea, ci mai curând de cel din Moldova. Eu nu mă ştiu cu nimic vinovat în faţa Porţii. Veţi vedea că imbrohorul are să treacă pe la noi, dar se va duce mai departe, la Iaşi. Nu vă temeţi!</p>
                  <p rend="justify">Mulţi însă ştiau prea-bine că, din pricină că-l sprijinise pe Rakoczy în Lehia, sadrazamul îl mazilise nu numai pe el, ci pe toţi. Se nimerise ca prietenul Siavuş-paşa să nu mai fie la Silistra, dar nici urmaşul acestuia, Faslî-paşa, nu dispreţuia plocoanele. De aceea prima lui grijă a fost să trimită acolo pe postelnicul Nicolae Zăvideanul cu douăzeci de mii de ducaţi şi să-l roage să facă ce-o şti, numai să împiedice sosirea „grecului acela afurisit”, ajuns domn peste noapte la Istanbul. Dacă nu s-o putea, barem să-l mai întârzie pe drum, ca să aibă timp să fie copleşiţi cu daruri dregătorii. În sinea lui, mazilul se bizuia pe faptul că Rakoczy avea să se împotrivească şi-l va ajuta şi pe el cu oaste, dar asta nu putea s-o spună.</p>
                  <p rend="justify">Slugerul Grigore Grecescu, care îi era şi rudă, a plecat la fel de zorit către marele han Gazî Ghirai, nu numai cu daruri bogate, ci şi cu făgăduiala unei răsplăţi nedrămuite dacă l-ar sprijini să rămână în scaun. În acelaşi timp, aga Mihai Brătăşanu, feciorul răposatului vel-vistiernic ucis de răsculaţi, trecea muntele în galopul calului cu rugămintea ca alteţa-sa serenisimă să-i trimită oşteni ca să-l izgonească pe venetic. Nici Ştefan-vodă n-a fost lăsat în neştiinţă, boierul Calancea ducându-i răvaş tânguitor.</p>
                  <p rend="justify">Rânduind treburile dinafară, măria-sa l-a chemat pe boierul Pană Filipescu şi i-a zis:</p>
                  <p rend="justify">—  Vere Pană, dintotdeauna te-am ţinut ca pe cel mai cinstit şi mai de credinţă dintre toţi supuşii domniei mele. Nici cu ticălosul de Hrizea nu te-ai amestecat, măcar că ai fi putut s-o faci.</p>
                  <p rend="justify">—  Măria-ta, eu…</p>
                  <p rend="justify">—  Nu-i nevoie să te dezvinovăţeşti, căci alta avem acum a face. Iacă, am hotărât să te pun în fruntea oastei, ca vel-spătar.</p>
                  <p rend="justify">—  Prea mare cinste pentru mine, şi…</p>
                  <p rend="justify">—  E dreptul tău, Pană! Tu eşti cel mai viteaz şi mai dibaci în bătălie. Ai tu îndrăzneala să te împotriveşti strâmbătăţii turceşti? Se ştie doar că nu eşti de partea lor.</p>
                  <p rend="justify">— Ce trebuie să fac, măria-ta?</p>
                  <p rend="justify">—  Să pui pe fugă pe neobrăzatul caţaon, care se dă drept fecior al lui Radu Mihnea. Să-l faci să-i piară pofta de domnie în ţara noastră. Avem destui grecotei pe cap şi nu ne mai trebuie altul, cu toată liota după el.</p>
                  <p rend="justify">Nimerise bine, căci boierul Filipescu nu-i suferea pe greci şi se temea de înmulţirea lor peste măsură, dar nu întâmplător Vodă îi vorbise astfel.</p>
                  <p rend="justify">—  Dacă nu are oaste prea mare, nu-l las eu să ne spurce pământul nostru. Am să-l întâmpin mai la vale de Bucureşti, – Aşa să faci, vel-spătare şi vere dragă! Barem să-l ţii în loc, până ne vine în ajutor oastea ardeleană.</p>
                  <p rend="justify">— Oare să fie vreo nădejde?</p>
                  <p rend="justify">—  Să nu te îndoieşti!</p>
                  <p rend="justify">—  Atunci am să le ţin piept! se lăudă noul dregător.</p>
                  <p rend="justify">Domnitorul îi mulţumi călduros şi-i întinse mâna spre sărutare, ca şi cum nici n-ar fi auzit de mazilire. Dar nu fu mulţumit numai cu atâta, ci îl aduse în iatacul de taină din turnul Chindiei pe finu-său, Tudorică. Acest flăcăiaş era o spiţă de boier scăpătat ce fusese botezat de voievod încă de pe vremea, când nu era în scaun şi, cum rămăsese orfan de mic, se aciuase pe lângă naşul său. Se mai întâmplaseră asemenea lucruri şi mai înainte, iar dragostea ce i-o purta tânărul binefăcătorului său era peste măsură, căci n-ar fi pregetat să-şi dea şi viaţa pentru el.</p>
                  <p rend="justify">—  Mă mai iubeşti tu pe mine, finuţule? îl întrebă mieros Vodă.</p>
                  <p rend="justify">— Până la moarte, măria-ta!</p>
                  <p rend="justify">—  Şi eu ţin la tine, Tudorică, şi să nu te îndoieşti de asta. Eşti pentru mine ca şi coconii mei. Tocmai de aceea, la necazul ce-l am, socotesc că tu mă vei înţelege bărbăteşte şi n-ai să te smiorcăi, cum ar fi făcut-o fiu-meu Radu. Ce vorbim noi acuma nu trebuie să se afle nicăieri…</p>
                  <p rend="justify">—  Voi fi mut ca mormântul! făgădui flăcăul, făcându-şi cruce.</p>
                  <p rend="justify">—  Vei fi auzit şi tu că am fost mazilit, fără îndoială.</p>
                  <p rend="justify">— Da, dar n-am crezut.</p>
                  <p rend="justify">—  Din păcate, chiar aşa este! Un nenorocit de grec spurcat, ibovnicul validelei, ba şi al lui Kenaan-paşa, a dobândit prin înşelăciune tronul domniei mele. Pricepi tu?</p>
                  <p rend="justify">—  Cum de nu, dar nu-i cu putinţă.</p>
                  <p rend="justify">—  Ba da! Iar mie au să-mi pună juvăţul de gât, ori aici, ori la Istanbul, dacă nu apuc să fug pe calea pribegiei, ca să ajung să cerşesc printre străini o bucată de pâine.</p>
                  <p rend="justify">— Îl ucid!</p>
                  <p rend="justify">—  Să faci moarte de om pentru mine? îl încercă Vodă. Deşi într-un asemenea caz eu aş avea vreme să le umplu gurile cu aur nemernicilor din Divan şi am scăpa cu toţii…  însă nu vreau să păţeşti tu ceva, Doamne fereşte!</p>
                  <p rend="justify">—  Mă descurc eu, măria-ta! Când are să vină…</p>
                  <p rend="justify">—  Aşa nu, Tudorică dragă, îl opri Constandin-vodă, apucându-i mâna. O dată ajuns aici, ar fi prea târziu.</p>
                  <p rend="justify">— Atunci?</p>
                  <p rend="justify">—  Dacă te încumeţi tu la fapta asta vitejească, înseamnă să pleci la Stambul. Acolo trebuie să piară! Dar nu cumva să te repezi la el, căci este foarte iscusit în lupta cu spada, ori cu hangerul. Aş putea da un sipet cu otravă, care ar nimici o mie de oameni, numai să apuci să i-l torni în mâncare sau băutură…</p>
                  <p rend="justify">—  Aşa am să fac!</p>
                  <p rend="justify">—  Dar cu mare fereală, să nu te vadă şi mai cu seamă să nu te prindă, că mi-ar părea rău să aflu că ai fost chinuit înainte de a te jupui de viu. Te înfăţişezi la mila lui, umilindu-te şi suduindu-mă pe mine.</p>
                  <p rend="justify">— Asta n-o fac, măria-ta! se împotrivi dârz Tudorică.</p>
                  <p rend="justify">— Trebuie! Altminteri trimit pe altul.</p>
                  <p rend="justify">— Bine!</p>
                  <p rend="justify">Statură împreună mai bine de două ceasuri, povăţuindu-l în fel şi chip cum să facă să-l otrăvească pe caţaon. Îi dădu bani din belşug şi-l trimise în zorii zilei următoare spre însoritele ţărmuri ale Bosforului.</p>
                  <p rend="justify">Tot într-acolo, dar nu pe ascuns, mergeau şi câţiva boieri în frunte cu vel-vistiernicul Drăghicescu, ducând patru chervane braşoveneşti pline cu scule de mare preţ, odoare şi blănuri, ca plocoane la maimarii Divanului şi, dacă s-ar putea, chiar la marele vizir. Ei aveau să arate împotrivirea ţării faţă de un domn străin de neam, ca şi dragostea ce o nutreau faţă de Constandin-vodă. Urmau a se târgui că, dacă se va mazili totuşi voievodul lor, acesta va fugi cu vistieria ţării şi, cum noul domn era sărac-lipit, nici haraciul n-ar mai fi putut să-l strângă. Era mai mult o ameninţare pentru hulpavii dregători, şi ca să-şi arate nepărtinirea, cereau un domn român, oricare fi hotărât măritul padişah.</p>
                  <p rend="justify">Neobositul voievod a chemat apoi căpeteniile lefegiilor lehi cazaci, făgăduindu-le plată dublă dacă aveau să-i alunge pe grci, dar şi multe daruri pentru fiecare dintre ei.</p>
                  <p rend="justify">Nici de data asta n-a răsuflat uşurat, cum era de aşteptat, a încuiat o mare parte a averii sale în nişte cufere de fier, pe care le-a scufundat în taină lângă Bucureşti, în iazul Dobrenilor. Abia după aceea şi-a trimis familia la Rucăr, ca să poată fugi peste munte la nevoie.</p>
                  <p rend="justify">Câteva zile mai târziu, pe malul Bosforului, pe când noul voievod se întorcea de la sărai, dădu în poarta casei sale peste flăcăiaş care-i vorbi româneşte. Mihnea se opri bucuros să-l uite.</p>
                  <p rend="justify">—  Măria-ta, se tângui acesta. Ai milă de un biet pribeag! Puţini erau românii care alergau la el, măcar că mereu se arăta darnic.</p>
                  <p rend="justify">—  N-ai teamă, băiete! Domnul ţării se apleacă la cei ce vin cu inima curată să-i ceară ajutor. Cum de te afli înstrăinat?</p>
                  <p rend="justify">— Am fost vândut rob de Constandin-vodă.</p>
                  <p rend="justify">Mihnea tresări, căci nu auzise până atunci ca vreun domn român să-şi vândă supuşii ca robi la păgâni.</p>
                  <p rend="justify">—  Nu-i cu putinţă! De necrezut ca însuşi voievodul, unsul Domnului, să-şi vândă odraslele neamului său. Pentru ce ar fi făcut-o?</p>
                  <p rend="justify">—  Taica a fost ucis de mâna lui, iar maica a murit de supărare la numai o jumătate de an după aceea şi poate că se va fi căit, de vreme ce m-a luat la curtea lui să mă crească, când am rămas orfan. Unii zic să fi vrut pământul părinţilor mei şi aceea…</p>
                  <p rend="justify">—  Asta se mai întâmplă, încuviinţă Mihnea.</p>
                  <p rend="justify">—  Eu însă am văzut unde şi-a ascuns averea…  şi atunci s-a scăpat de mine.</p>
                  <p rend="justify">—  De ce nu te-a ucis şi pe tine? se băgă în vorbă Păun, care nu prea era încântat de străin.</p>
                  <p rend="justify">—  Nu ştiu! dădu din umeri flăcăul, dovedindu-se deosebit de iscusit la minciună.</p>
                  <p rend="justify">Mihnea nu putea bănui cu ce gânduri venise „orfanul” şi-l îndrăgi pe loc, fără să ştie nici că Tudorică era finul duşmanului său.</p>
                  <p rend="justify">—  Să-mi aduci aminte întotdeauna că tu ai fost printre tinerii români care au venit la mila domniei mele, fără să ceară vreo slujbă, şi-ţi voi fi ca un părinte! făcu Mihnea înduioşat oarecum.</p>
                  <p rend="justify">Apoi şi-a făcut obiceiul să meargă peste tot însoţit de Tudorică, vrând şi să arate că cei din ţară ţineau la noul domn. Ar fi poftit să aibă câţi mai mulţi în suita sa, mai cu seamă boieri, încercându-l chiar şi pe vel-vestiernicul Drăghicescul, pe căi ocolite, dar acesta nici n-a vrut să audă de caţaon.</p>
                  <p rend="justify">—  Nu te mâhni, mărite doamne, îi zise Păun într-o zi. Au să vină cu toţii să-ţi pupe tălpile, că aşa-i soiul acesta de oameni hulpavi. Iar de nu, eşti îndreptăţit să faci alţii, mai cu seamă dintre ai noştri.</p>
                  <p rend="justify">— Greci?</p>
                  <p rend="justify">— Întocmai!</p>
                  <p rend="justify">—  Bun sfat îmi dai, Păune! Să mă duc în ţara strămoşilor mei ocrotit de oştenii lui Kadrî-paşa şi înconjurat de un divan grecesc. Cum crezi tu că au să mă privească oamenii?</p>
                  <p rend="justify">—  Este un semn de mare preţuire, măria-ta, că însuşi Kadrî-paşa te va însoţi, întrucât va rămâne seraskerul Silistrei, şi nu-i rău să ai un prieten la nevoie în apropiere.</p>
                  <p rend="justify">—  Tu vorbeşti aşa? Cum rămâne cu izgonirea turcilor?! Astfel de vorbe au mai fost schimbate între cei doi, de parcă grecul n-ar fi fost o slugă de rând, stârnind uimirea unora din preajmă, printre care şi a lui Tudorică. Oricum, el, Tudorică, avea să pună capăt acestei ciudate legături, căci nebănuitorul voievod îl însărcinase cu dregătoria de postelnicel, adică trebuia să „ia credinţa” gustând din mâncarea şi băutura prinţului. Nu se îndoia că în acest fel îi va putea strecura otrava ucigătoare, dar aştepta un prilej.</p>
                  <p rend="justify">Două zile mai târziu, alaiul domnesc trecea falnic pe uliţa cea mare către Edirne kapî, pe unde beyul de la Kara ili avea să iasă din cetatea de scaun a sultanului. Surlele şi trâmbiţele vesteau prostimea că dărnicia noului voievod avea să le aducă nişte bănuţi de argint, aruncaţi din când în când de însuşi beyul Mihnea. Care era mai iute de mână făcea rost de parale pentru o săptămână. În frunte păşea alem-aga ducând steagul cel mare al sultanului, după care beşliii lui Kadrî-paşa deschideau drumul frumosului armăsar, alb ca laptele, pe care stătea cu măreţie domnitorul, în stânga paşei, locul cel mai de cinste. Veneau apoi o mulţime de paici şi slujitori de toate felurile, mulţi dintre ei rămânând la poarta oraşului, dar alţii aveau să-l însoţească pe domn până la Targoşta, de unde se vor întoarce bogaţi, credeau ei. Oamenii de casă, cam puţintei, printre care Păun şi Tudorică, îşi urmau stăpânul, iar la coada alaiului se îmbulzeau neguţătorii, care îşi vor vinde mărfurile pe tot drumul, până la Dunăre.</p>
                  <p rend="justify">Stambulioţii văzuseră şi alte alaiuri, cu mult mai bogate şi, cu toate că beyul de acuma era mai frumos decât toţi cei dinainte, îl cam căinau pentru sărăcie. Abia când ajunseră la sfânta Pamakaristos, unde însăşi înalt-preasfinţia-sa patriarhul Macarie al Costantinyiei îi puse coroana împărătească pe cap, se adună mai multă lume, îndeosebi greci.</p>
                  <p rend="justify">Când să iasă din altar, patriarhul păru a-şi aduce aminte de ceva şi făcu semn să fie tras clopotul cel mare, care nu mai bătuse de pe vremea când împăratul Constantin al doisprezecelea Dragases se încoronase la Sfânta Sofia.</p>
                  <p rend="justify">—  Fiule, îi zise şoptit chiriarhul, aceasta este acuma sfânta noastră biserică cea mai de preţ, iar când te vei întoarce, acelaşi clopot are să bată din nou la Sfânta Sofia. Fă-o, aşadar!</p>
                  <p rend="justify">Atunci pricepu Mihnea-vodă că însuşi patriarhul trebuia să fie capul grecilor în lupta pentru eliberare, iar el urma să fie spada. Se închină cu evlavie şi sărută sfânta evanghelie, apoi se împlini toată slujba cerută de canoanele bizantine.</p>
                  <p rend="justify">Afară Kadrî-paşa îşi cam pierduse răbdarea aşteptându-l pe noul bey, împreună cu oştenii otomani. Dar îl aşteptau şi cei cinci sute de mercenari levantini ce aveau să i se alăture, ca să-l slujească în Ungrovlahia.</p>
                  <p rend="justify">La Edirne ar fi trebuit să fie întâmpinat de Faslî-paşa de la Silistra cu două mii de oşteni, mai cu seamă akângii, precum şi de boierii care vor fi fugit de la Constandin-vodă, venind să i se închine. Fu însă tare mâhnit neîntâlnind nici pe unii, nici pe alţii. Porunci tabără de popas şi hotărî să rămână în cort, lângă oşteni, şi nu la han, cum făcuseră alţii. Fiind încă iarnă peste Dunăre, şi-a zis că de bună-seamă cu mare greutate se porneşte omul la drum, cât despre sangiac-beyul de Silistra, va fi avut ceva întârziere, dar trebuia să fie pe cale, căci neîmplinirea poruncilor lui Koprulu i-ar fi adus pierderea capului. Într-adevăr, nu se înşelase în privinţa paşei, care se ivi după vreo săptămână, dar de boieri fugari nici vorbă. „Ţara mi se împotriveşte”! gândi el cu amărăciune. Acelaşi lucru cuteză să-i spună şi Faslî-paşa, care-l şi povăţui că ar face mai bine să se lase păgubaş de tron. Şi, dacă s-ar învoi, el ar putea vorbi cu mazilul să-i acopere toată cheltuiala făcută până atunci, ba să-i mai dea şi ceva câştig.</p>
                  <p rend="justify">Mihnea-vodă îl săgeta cu privirea şi-i răspunse:</p>
                  <p rend="justify">—  N-ai vrea, domnia-ta, să te duci la Koprulu-paşa şi să-i spui părerea? Ba chiar şi măritului padişah, căci eu nu fac decât să împlinesc voia lor. Cine ştie, poate că te vei alege cu ceva, dacă nu cu vreun ştreang de mătase.</p>
                  <p rend="justify">—  Eu ţi-am vrut binele, beyule, şi tu te mânii. Eu mă supun de asemenea poruncii Porţii, dar socoteam că…</p>
                  <p rend="justify">—  Nu-i trebuinţă de gândirea domniei-tale! i-o reteză domnul.</p>
                  <p rend="justify">Paşa se cam îngrijoră, căci auzise el mai multe în legătură cu bunăvoinţa validelei şi a sadrazamului. Cât despre banii căpătaţi de la mazil, oricum nu avea să-i dea înapoi şi nu va mai sufla o vorbă. Mai încercă totuşi să amâne plecarea, dar fără spor. Chiar a doua zi urmau să plece mai departe.</p>
                  <p rend="justify">Tudorică auzise şi el porunca şi nu mai avu răbdare, de frică să nu cumva s-apuce să treacă Dunărea şi să se facă de râs în faţa naşului său. Pe când Vodă era la masă, se strecură unde era băutura şi goli sipetul în cupa voievodului, nu însă fără a fi zărit, din întâmplare, de Păun. N-a prea înţeles grecul ce făcuse flăcăul, dar bănui ceva necurat, iar când Tudor îi întinse voievodului cupa, îl opri şi-i zise cu asprime:</p>
                  <p rend="justify">—  Ia credinţa, postelnicele!</p>
                  <p rend="justify">— Am făcut-o! se sperie Tudor, albind ca varul.</p>
                  <p rend="justify">—  Nu-i nimic! Mai fă-o dată, ca să văd şi eu! şi-i împinse cupa la gură. Dacă n-o ajunge, umplem alta. Hai, bea cu nădejde!</p>
                  <p rend="justify">Bietul băiat se simţi pierdut, iar bând otrava ar fi murit fără să-şi împlinească legământul. Pe loc îi fulgeră prin minte că, dacă va trebui să piară, barem s-o facă o dată cu duşmanul năşicului său. Dacă se arată nepăsător, nu ar mai da de bănuit şi…  dar Păun îl lovi peste mână, după ce gustase din cupă şi i-o întindea domnitorului. Vinul s-a împrăştiat pe jos şi fapta slujitorului l-a mâniat pe domnitor. Prea îşi băga nasul în toate şi-l cocoloşea ca pe un neputincios.</p>
                  <p rend="justify">—  Ce va să zică toate acestea? Cine ţi-a îngăduit…</p>
                  <p rend="justify">Dar n-apucă să-şi isprăvească vorba, că îl şi văzu pe Tudorică prăbuşindu-se ca trăsnit. Cel mai mult l-a mirat însă ura din privirea lui cea albastră şi „nevinovată”, cum i s-a părut la început, iar cum firişorul de spumă galbenă ce i se prelingea pe la colţul buzelor nu mai lăsa nici un fel de îndoială în ce priveşte soarta pe care i-o hărăzise pribeagul „orfan”, se simţi ruşinat faţă de Păun.</p>
                  <p rend="justify">—  Îţi datorez viaţa! Mă iartă că uneori te-am bănuit pe nedrept de gânduri rele. Să fii mereu păzitorul meu!</p>
                  <p rend="justify">—  Asta mi-i menirea, slăvite bazileu! răspunse cu umilinţă slujitorul.</p>
                  <p rend="justify">Mihnea tresări şi părea a nu fi mulţumit cum i se spusese.</p>
                  <p rend="justify">—  Încă nu! rosti el gânditor. Cine ştie mai pe urmă ce se va alege?</p>
                  <p rend="justify">Moartea cruntă a tânărului s-a zvonit curând în tabără şi multe căpetenii de lefegii s-au repezit să vadă dacă Vodă a rămas teafăr.</p>
                  <p rend="justify">—  A vrut să mă omoare, zise voievodul liniştit, arătând trupul de pe jos. Luaţi-l şi îngropaţi-l undeva!</p>
                  <p rend="justify">—  Mă iartă, doamne, dar numai câinii trebuie să aibă parte de el! se oţărî Păun.</p>
                  <p rend="justify">—  Nu, prietene! Bietele necuvântătoare sunt prea nevinovate, ca să piară înfruptându-se din el. Numai viermii străfundurilor să-l mănânce!NEPREŢUITUL ROB PE LIMBA LOR, POET SE SPUNEA „OZAN”, şi toţi tătarii din casa lui Sabetai-mârza nu-i mai ziceau generalului Kemeny decât aşa, nicidecum rob. Faima lui ajunsese şi la urechile marelui han Gazî Ghirai, iar pizma îi muşcă inima, căci nu putea îngădui ca un supus de-al lui să aibă în preajmă asemenea om. Că fusese general vestit, mai treacă-meargă, dar pe un ozan doar marele han putea hotărî dacă avea să-l lase stăpânului care-l robise. Cum despre Kemeny se spunea că începuse a stihui şi tătăreşte, porunci să-i fie înfăţişat, ca să audă cu urechile lui frumuseţea poeziilor.</p>
                  <p rend="justify">La început a încercat cu vorbă bună, căci Sabetai-mârza era unul dintre cei mai viteji dintre căpitanii lui şi trebuia ţinut seama de aceasta. Ba îi trimise şi daruri, pe lângă două roabe circaziene neasemuit de frumoase. Mârzacul însă mulţumi la rându-i prin alte plocoane, la fel de bogate, şi se prefăcu a nu pricepe dorinţa stăpânului său, iar ozanul rămase şi pe mai departe în ograda lui de la malul mării. Marele han crezu că n-a înţeles prea bine, văzând că trimişii lui s-au întors fără Kemeny şi, cum era aprig la mânie, porunci să-i fie înfăţişat robul cu de-a sila, iar Sabetai să fie legat şi adus la picioarele lui, ca să-i ceară iertare. Pe dată s-a găsit Tuhai-beg şi încă doi mârzaci care nu-l vedeau cu ochi buni pe viteazul lor tovarăş şi se aruncară în spinarea căluţilor lor iuţi, gonind spre împlinirea poruncii marelui Gazî Ghirai, dar mai ales pentru bucuria de a-l vedea pe mândrul mârzac umilit la picioarele hanului.</p>
                  <p rend="justify">În răstimp, chiar după plecarea solilor lui Ghirai cu mâna goală, Sabetai chibzui cum să facă să scape de răzbunarea hanului. Dacă robul n-ar mai fi fost în casa lui, n-ar mai fi avut ce să-i facă, dar aşa, doar nu era să-l ucidă! Să-i dea drumul, ar fi trebuit să capete răscumpărarea, şi de bună-seamă că marele han i-ar fi cerut cel puţin jumătate, de vreme ce nu fusese întrebat deloc la plecare. Cum se ştia că ceruse nesăbuit de mulţi bani, de unde să-i scoată? Şi mai apoi de ce să fie el cu paguba? Nu prea îl ducea mintea ce ar fi trebuit să facă şi atunci se gândi că însuşi robul ar fi putut să-i spună. Nu cuteză să poruncească să i se înfăţişeze, ci o porni el însuşi pe stânca aceea de deasupra apelor, unde ştia că deseori îşi pierdea vremea privind valurile călătoare ale mării.</p>
                  <p rend="justify">Ca şi cum ar fi fost în trecere prin dreptul lui, Sabetai se prefăcu uimit să-l găsească acolo.</p>
                  <p rend="justify">— Aici erai, ozane? întrebă el într-o doară.</p>
                  <p rend="justify">—  Da, sahip! Cugetam la nemărginirea atotputernicului stăpân al pământului şi la frumuseţea lucrărilor sale. Nici regii şi nici chiar împăraţii cei mari a lumii nu pot înfăptui ceea ce aduce desfătarea ochilor şi minţii noastre.</p>
                  <p rend="justify">Mârzacul nu mai ştiu ce să spună, căci nu prea era iscusit în meşteşugul vorbirii. Se aşeză lângă Kemeny, apucând un fir de iarbă uscată între dinţi, şi-i zise cu mâhnire:</p>
                  <p rend="justify">—  Dacă ar fi după mine, ozane, eu nu m-aş despărţi niciodată de tine. Bucuros m-aş lipsi de răscumpărare, iar dacă ai trece la legea noastră ţi-aş de chiar o fată de-a mea de nevastă, tu însă te încăpăţânezi şi eu nu vreau să te silesc, fiindcă mă tem să nu-ţi sece, de supărare izvorul stihurilor. Mărturisesc că te-am îndrăgit şi mi-ar părea rău să te pierd.</p>
                  <p rend="justify">Kemeny îl privi cu o strălucire ciudată în ochi.</p>
                  <p rend="justify">— Nu cumva a venit răscumpărarea, sahip? întrebă el.</p>
                  <p rend="justify">—  Încă nu şi bine ar fi fost să fi sosit mai de mult. Am cerut eu cam fără cumpăt, dar nici n-aveam de unde să ştiu că eşti ozan. Barem să-mi fi spus de la început. Eu am zis că eşti războinic.</p>
                  <p rend="justify">Kemeny prinse a râde şi aruncă o pietricică la vale, urmărind-o cu privirea. Ţipătul unui pescăruş ce trecu pe deasupra lor îl făcu să ridice capul şi libertatea zborului păsării îl aminti de robia lui, căci nu putea să părăsească satul fără a fi prins şi adus înapoi. De altfel nici nu încercase.</p>
                  <p rend="justify">—  Nu prea înţeleg ce te mâhneşte, bunule sahip. Am fost general al Transilvaniei şi am căzut rob unei clipe de nesăbuinţă. Nu te-am minţit! Aici, prin bunăvoinţa ta, mi-a venit să scriu şi iată-mă ozan, cum îmi spuneţi voi. Ce vină am eu în asta?</p>
                  <p rend="justify">—  Mai bine nu-ţi dădeam afurisitele alea de pene de gâscă şi cernelurile. Dar şi eu am fost prost atunci când m-am fălit cu tine la toţi megieşii. De aici s-a tras tot răul.</p>
                  <p rend="justify">—  Poate ai să-mi spui şi mie ce s-a întâmplat, căci nu degeaba ai venit după mine aici, nefiind în drumul tău, orice ai zice, bunule Sabetai.</p>
                  <p rend="justify">Mârzacul oftă şi-i spuse cum fusese cerut la curtea marelui han, iar dacă s-ar fi dus acolo, niciodată n-avea să-l mai lase să plece acasă, chiar dacă ar fi căpătat bani încă o dată pe cât ceruse el pentru răscumpărare.</p>
                  <p rend="justify">— Mai bine ar fi să nu mai scrii, zise Sabetai-mârza.</p>
                  <p rend="justify">— Tot nu m-ar crede.</p>
                  <p rend="justify">—  Atunci, să-ţi retez mâna dreaptă…</p>
                  <p rend="justify">— Rămâne stânga.</p>
                  <p rend="justify">—  Te lipsesc de amândouă şi pun o roabă să te hrănească în fiecare zi, tu să nu mai duci griji de nimic.</p>
                  <p rend="justify">Kemeny se uită la tătar, nevenindu-i a crede cele ce auzea.</p>
                  <p rend="justify">—  Ar trebui mai apoi să-mi tai şi limba, ca să nu mai pot spune altora ce să scrie şi…  de ce nu capul? făcu el zâmbind.</p>
                  <p rend="justify">—  Dar nu înţelegi că marele han te va duce la el?</p>
                  <p rend="justify">— Ba da! Dar, ca să nu o poate face, trebuie să mă lasi să fug.</p>
                  <p rend="justify">—  Cuuum? Peste putinţă! Mai bine de două zile de de mers pe jos ţi-ar trebui ca să ajungi peste munte în stepă iar acolo ce-ai să te faci?</p>
                  <p rend="justify">—  Prea-bine! Dă-mi răgazul de trei zile, şi nu mă căuta. Fă-te că pleci undeva şi lasă-mă pe mine să-mi iau sculele de scris şi ceva merinde, apoi, când vei trece prin apropierea Transilvaniei, te voi găzdui la mine, te voi răsplăti şi voi întocmi stihuri în cinstea ta.</p>
                  <p rend="justify">— Nu mă îndur, ozane! mormăi mârzacul.</p>
                  <p rend="justify">— Atunci ai să mă vezi la curtea lui Ghirai, de câte ori ai să fii chemat acolo.</p>
                  <p rend="justify">Rămaseră o vreme tăcuţi, dar tătarul mereu ofta, presimţind mare necaz dacă s-ar învoi la cele cerute de rob. Pe de altă parte se şi bucura, gândindu-se cum s-ar mai fi înfuriat hanul când nu l-ar mai găsi pe ozan.</p>
                  <p rend="justify">—  Fie! Să mergem acasă şi pleacă pe dată, ca să mai câştigi o jumătate de zi. Lasă-mă să te îmbrăţişez acuma, căci nu mai am cum în altă parte, şi să nu fii supărat pe mine că te-am luat rob atunci, la Czerny Ostrow. Aşa a fost vrerea lui Alah.</p>
                  <p rend="justify">—  N-am cuvinte destul de frumoase pe limba ta ca să-ţi mulţumesc, bunul meu sahip şi prieten, căci mai mult asta mi-ai fost, şi nu stăpân. Te voi slăvi în cele mai frumoase stihuri, şi pe limba pe care am învăţat-o de la mama, şi pe a voastră. Rămâi cu bine!</p>
                  <p rend="justify">Sabetai plecă cel dintâi, ca să pregătească merindea şi să i-o lase la îndemână, fără să mai ştie careva, apoi îndată avea să plece şi el, pe furiş, apucând poteca din spatele casei, care urca muntele.</p>
                  <p rend="justify">Inima îi zvâcni când se ridică şi mai aruncă o privire asupra mării liniştite ce se pierdea în depărtare şi cei dintâi paşi spre libertate îi făcu şovăitori, din pricina cărării pline de bolovani. Se apropie tiptil de casă şi la locul înţeles văzu doi desagi pe care îi apucă în grabă şi luă drumul muntelui, fără să se mai uite în altă parte.</p>
                  <p rend="justify">Dacă ar fi făcut-o, ar fi văzut norul de praf ridicat de copitele cailor lui Tuhai-beg şi ai oamenilor săi, care se apropiau năvalnic de casa lui Sabetai. Acesta nici nu apucase să fugă şi fu prins cu un arcan, ca un ghiaur înrobit, apoi începură a scotoci peste tot, căutându-l pe ozan. Furia lor nu mai avu margini aflând că acesta fugise de mai multe zile, fără să fi dat cuiva de ştire.</p>
                  <p rend="justify">—  Am crezut că se va întoarce, spuse Sabetai. Uneori stă mai mult prin pădure şi vine flămând şi însetat ca un câine…</p>
                  <p rend="justify">Poate că ar fi fost crezut bunul mârzac, dacă un rob nu l-ar fi dat de gol, spunându-le oştenilor hanului că robul căutat abia dacă urca acuma poteca din dosul căpiţelor cu fân. Tuhai-beg îl duşmănea de moarte pe Sabetai şi, când acesta, în loc să-i răspundă dacă erau adevărate spusele robului, îl scuipă în plin obraz, porunci să se pună foc casei, iar stăpânul ei fu ridicat în furci. N-ar fi vrut să-l ucidă, căci porunca marelui han fusese să-l aducă viu, dar nu se putu ţine să nu-l batjocorească, trăgând el însuşi cu arcul o săgeată ce se înfipse în pulpa nenorocitului mârzac. A fost deajuns pentru ca oştenii să creadă că la rândul lor aşa trebuiau să facă, şi, până să-i oprească Tuhai-beg, l-au săgetat cu toţii pe bietul Sabetai, făcându-l ca pe un arici.</p>
                  <p rend="justify">Kemeny auzise larma din vale, însă nu avea cum să-şi dea seama de cele ce se petreceau, fiindcă abia dacă ar fi ajuns în culmea muntelui putea zări casa lui Sabetai. Nu mai apucă însă, fiindcă la scurtă vreme urletele urmăritorilor se auziră în spatele lui, ba curând îi şi zări, căci iuţimea căluţilor tătăreşti era bine cunoscută şi când era vorba de urcuşuri. Îşi dădu seama că era pierdut şi din păcate n-avea nici măcar o spadă, ca să-şi vândă scump pielea. Răcnetele se înteţiră când fu văzut, dar el, foarte liniştit, îşi duse mâinile la piept aşezându-se pe un pietroi. Fu legat-fedeleş şi urcat pe cal, după care, apucând calea întoarsă, îşi dădu seama de ceea ce trebuia să fi pătimit sărmanul Sabetai, care mai era atârnat în furci, cu săgeţile în el. Din casă nu mai rămăsese decât cenuşa, iar cei din familia lui, cu robi cu tot erau legaţi spre a fi duşi în faţa marelui han.</p>
                  <p rend="justify">Convoiul prinşilor fu târât la Bahcisarai şi, la vederea lor, Gazî Ghirai ridică uimit sprânceana.</p>
                  <p rend="justify">—  De unde mai sunt şi ăştia? Unde-i ozanul şi Sabetai?</p>
                  <p rend="justify">—  Slăvite Gazî Ghirai, han al hanilor şi urmaşul preastrălucitului Gingis, sabia nebiruită a lui Alah, ozanul este acesta, dar pe Sabetai l-am pedepsit pentru neobrăzarea arătată faţă de porunca luminăţiei-tale, răspunse Tuhai-beg.</p>
                  <p rend="justify">Povesti apoi cum ticălosul mârzac, în loc să-l trimită pe rob, l-a îndemnat să fugă, după cum mărturisise un altul, adus anume de faţă. Mai mult chiar, i-a întâmpinat pe oştenii marelui han cu spada în mână şi cu greu au izbutit să-l răpună, căci nu s-a lăsat prins de viu.</p>
                  <p rend="justify">Gazî Ghirai privi spre omul despre care auzise atâtea şi fu cam dezamăgit văzându-l, apoi încuviinţă purtarea lui Tuhai-beg:</p>
                  <p rend="justify">—  Asemenea să păţească toţi cei care se împotrivesc poruncilor mele. Bine i-ai făcut, şi toată prada, împreună cu familia lui, ale tale să fie, credinciosule Tuhai-beg!</p>
                  <p rend="justify">Acesta se înclină până la pământ, sărutând mâna hanului, apoi se trase la o parte lăsându-l pe Gazî Ghirai să-l vadă mai bine pe Kemeny.</p>
                  <p rend="justify">—  Ai cutezat să fugi, vierme? Ce fel de ozan poţi fi tu, care te laşi ademenit de cei care nu ascultă de stăpân? Uitat-ai oare că nu eşti decât un rob? Vorbeşte, ce aveai de gând? se răsti hanul.</p>
                  <p rend="justify">—  Prealuminatule mare han, strălucit în vitejie asemenea marilor tăi înaintaşi, eu mă înfăţişam la picioarele tale, dacă nu aş fi fost oprit în cale. Aşa îmi poruncise Sabetai-sahip, şi nimeni nu s-ar fi împotrivit voinţei tale.</p>
                  <p rend="justify">—  Ce-mi aud urechile? Tuhai-beg spune că ai fost prins cu desagii în spate, pe când voiai să treci muntele. Este oare adevărat, ori cutezi să mă amăgeşti mai departe?</p>
                  <p rend="justify">—  Preastrălucitule mare han! Înţelepciunea ta este vestită în toată lumea şi dreptatea ta de asemenea. De ce aş fi cărat după mine scule de scris, dacă aş fi vrut să fug de la voi? Oare le-aş fi mâncat pe drum? Adevărat că am avut ceva hrană, fiindcă nu ştiam cât am să rătăcesc pe ocolite, ca să ajung la picioarele tale.</p>
                  <p rend="justify">—  De ce n-ai venit de-a dreptul cu oştenii trimişi de mine?</p>
                  <p rend="justify">—  Fiindcă stăpânul meu ştia că nu este iubit la curte şi pizmaşii ar fi putut să mă ucidă pe drum, zicând tot aşa cum au făcut cu Sabetai, care n-a avut nimic în mână atunci când a fost prins, dar sărmanul nu se mai poate dezvinovăţi. Pe mine însă m-a povăţuit să nu mă feresc niciodată de judecata nepărtinitoare a marelui Gazî Ghirai.</p>
                  <p rend="justify">—  Să fie oare adevărată spusa ta, ghiaurule? Moartea lui Sabetai n-a fost îndreptăţită? Ce dovadă ai?</p>
                  <p rend="justify">—  Sculele de scris şi jurământul meu, căci acuma nu sunt decât un rob. Pe vremuri, nimeni n-ar fi pus la îndoială cuvântul generalului Kemeny.</p>
                  <p rend="justify">Din fericire, spusele lui fură adeverite prin încercarea lui Tuhai-beg de a da bir cu fugiţii, astfel că marele han nu mai făcu nici o cercetare. Toţi cei vinovaţi de moartea lui Sabetai fură spânzuraţi pe dată, de crengile sicomorilor din grădină. Deşi priveliştea era cruntă, pentru Kemeny a fost o mângâiere să-şi vadă răzbunat bunul lui stăpân, care i-a fost de fapt mai mult un prieten. Toată familia şi averea lui Sabetai au fost înapoiate feciorului său mai mare, iar numele lui va fi rostit cu cinste, fiindcă însuşi ozanul marelui han avea să-l cânte în stihuri.</p>
                  <p rend="justify">Dar noua viaţă care începea pentru înstrăinatul rob, deşi mai îmbelşugată şi la fel de slobodă ca şi cea de până acum, avea să-l mâhnească, fiind lipsit de frumoasa privelişte ce i se arăta de pe stânca lui de mai înainte. Lucra mult la tălmăcitul bibliei şi-l bătea gândul că s-ar asemăna şi s-ar deosebi ea de coran, dar făcea şi multe poezii, ce încântau auzul celor din preajmă, în vreme ce Gazî Ghirai trebui să plece ca să potolească pe afurisiţii cazaci de la Zaporoje.</p>
                  <p rend="justify">Acuma, dacă ar fi vrut să fugă, ar fi putut s-o facă fără nici o oprelişte, fiindcă Ghirai poruncise să nu se atingă careva de ozanul lui şi nici să cuteze a-i face vreun rău. Putea merge ori-ncotro i-ar fi fost dorinţa şi nimeni nu l-ar fi întrebat unde se duce ori de ce va fi ajuns acolo. De fapt nici nu-l mai trăgea inima să plece, simţindu-se îmbătrânit şi vlăguit de putere.</p>
                  <p rend="justify">Stătea ceasuri întregi în minunata grădină cu trandafiri şi tot felul de alte flori nemaivăzute de el până atunci, şi numai gândurile îi zburau spre frumoasa Transilvanie, cu munţii ei semeţi şi falnicii brazi, cum nu se găseau pe aici. Ceilalţi robi, ruşi, români, unguri, lehi sau alte neamuri, erau munciţi din greu, niciunul neavând soarta lui, dar nici nu-i putea întâlni ca să mai stea de vorbă, aşa că numai tătăreşte se înţelegea cu slugile.</p>
                  <p rend="justify">De aceea tare se mai miră când auzi vorbe româneşti, în vreme ce se odihnea la umbra unui castan înflorit.</p>
                  <p rend="justify">—  De nu mă-nşeală privirea, domnia-ta eşti însuşi generalul Kemeny, ori te asemuieşti nespus de mult cu acela! zise străinul ce se apropiase ţinându-şi cuşma-n mână.</p>
                  <p rend="justify">— Cunoscut pe el cumva? întrebă la rândul său Kemeny bucurându-se.</p>
                  <p rend="justify">—  Cândva, la curtea alteţei-sale prinţului Rakoczy. Eram atunci, ca şi acuma, trimisul măriei-sale Constandin Şerban.</p>
                  <p rend="justify">—  Da, da! Pe el ţin bine minte. Ce mai face?</p>
                  <p rend="justify">— Foarte prost.</p>
                  <p rend="justify">— Bolnav?</p>
                  <p rend="justify">—  Mai rău. A fost mazilit şi umblă turcii să-l izgonească din ţară, iar eu mă aflu aici ca să-i cer ajutor hanului să vină cu oaste, ori să facă ce-o şti ca să-l împiedice pe grecul care a fost uns în locul măriei-sale.</p>
                  <p rend="justify">—  Asta pacoste mare la ţară. Tătarii nu bun nici ca prieteni când venit la voi…</p>
                  <p rend="justify">—  Ce să facem? Până şi pe măria-sa prinţul l-a alungat sadrazamul, şi pe domnul Moldovei aşijderea. La cine să ne mai ducem?</p>
                  <p rend="justify">Kemeny îşi spuse părerea că ar fi fost mai bine să lase o vreme lucrurile aşa cum le-a hotărât Poarta, şi în nici un caz să nu ducă tătarii în ţară, căci aceştia au să distrugă totul.</p>
                  <p rend="justify">Apoi, când fu să plece, boierul păru a-şi aduce aminte şi zise:</p>
                  <p rend="justify">—  Uite că, luându-ne cu vorba, am şi uitat să-ţi spun care mi-e numele. Eu sunt slugerul Grigore Grecescu şi te poftesc din toată inima să vii şi pe la gospodăria mea, de-o fi să ajungi şi pe la noi.</p>
                  <p rend="justify">Kemeny zâmbi cu amărăciune.</p>
                  <p rend="justify">—  Dar eu rob aici, şi…</p>
                  <p rend="justify">—  Aşa-i că uitasem! se bătu boierul cu palma peste frunte în semn de aducere aminte. S-a auzit şi pe la noi că cei din Ardeal strâng bani pentru domnia-ta, ca să te răscumpere, dar, văzându-te aşa de slobod, mai că era să te rog să pui o vorbă bună pentru mine la marele han.</p>
                  <p rend="justify">Se înţeleseră să se mai întâlnească şi în zilele următoare, dar n-a mai fost când, fiindcă o dată cu sosirea marelui han boierul se înfăţişă cu darurile domnului său şi i le puse la picioare. Sticliră ochii urmaşului lui Gingis-han la vederea aurului din pungi, dar se încruntă pe dată auzind ce i se cerea în schimb.</p>
                  <p rend="justify">—  Eu am primit poruncă să-l alung pe beyul vostru, şi de aceea m-am şi întors. Cum să fac să-l ajut?</p>
                  <p rend="justify">— Poate oare cineva să poruncească marelui Gazî Ghirai? se întrebă cu prefăcută uimire slugerul. Să se teamă stăpânul cel vestit al tătarilor de un dregător otoman?</p>
                  <p rend="justify">—  Numai slăvitul Alah poate să cuteze să mă oprească să fac ce poftesc, dar eu m-am închinat măritului padişah…</p>
                  <p rend="justify">—  Foarte bine! încuviinţă boierul. Măria-ta ai să vii cu oastea la noi şi ai să te prefaci că vrei să fie rânduială, dar n-ai cum face osebirea între noi şi cei care vor veni, aşa că o greşeală se poate întâmpla, dacă este bine răsplătită…</p>
                  <p rend="justify">—  Limba ta, ghiaurule, este plină de miere amestecată cu venin şi înşelăciune. Ai noroc că aurul ce-l aduci nu-i asemănător ţie şi stăpânului tău, iar eu am nevoie de el, aşa că mă-nvoiesc! rânji marele han.</p>
                  <p rend="justify">Dărui apoi un frumos cal tătăresc domnitorului mazil, ceea ce făcu pe trimisul acestuia să cuteze a glumi cam în doi peri:</p>
                  <p rend="justify">— Nădăjduiesc, luminate han, că darul nu-i un îndemn pentru măria-sa, ca s-o ia din loc.</p>
                  <p rend="justify">—  Ha, ha, ha! hohoti tătarul. Eşti isteţ, ghiaurule, şi mie îmi sunt pe plac asemenea oameni de duh. Primeşte ca amintire de la mine acest inel cu nestemate, ca să nu uiţi că aici sunt la mare preţuire şi cei care mânuiesc vorbirea, nu numai spada.</p>
                  <p rend="justify">Solul primi cu mulţumire darul, care fusese smuls cândva din degetul vreunui şleahtic doborât în luptă, şi se gândi la cele auzite, fără să fi înţeles nimic. N-avea de unde să ştie că fostul general ardelean era mai preţuit ca poet, decât ca soldat.</p>
                  <p rend="justify">—  Cât despre îndemnul să fugă, urmă Gazî Ghirai, acesta este întotdeauna binevenit când duşmanul este mai tare. Totul e să ştii să te întorci la vreme!</p>
                  <p rend="justify">Prea vorbea în parabole marele han, sau cel puţin aşa i s-a părut trimisului lui Costandin-vodă, care nu de asta avea nevoie. Îşi cam dădea seama însă că n-a înduplecat pe tătari să le dea sprijin. MAZIL PE NEGÂNDITE MARIA-SA ŞTEFAN GHEORGHE, domnul Moldovei, se sculase destul de târziu în acea dimineaţă de februarie a anului mintuirii 1658. Ce-i drept, n-avea obiceiul de a se trezi în zori, dar nici al culcatului o dată cu găinile, ba obişnuia să-l prindă cântatul cocoşilor de la miezul nopţii, fie la sfaturi spre binele ţării, fie şi la câte un mic chiolhan, care se întindea adesea până la ziuă. Şi de astă-dată rămăsese cu stolnicul Isaiia Boldur şi cu sfinţia-sa Teodosie de la Golia, oameni de nădejde, dar setoşi nevoie-mare. Rânduiseră care mai de care treburile ţării, apoi clevetiră asupra zvonurilor ce veneau de peste hotare, iar mai pe urmă şi despre femeile tinereţii lor, până au căzut sub masă. „Cotnărelul” se dovedise a fi mai tare decât însuşi Vodă, iar acesta se întreba cum de reuşea străbunul Ştefan cel bătrân să nu i se plece niciodată…</p>
                  <p rend="justify">În soba cea mare şi frumos smălţuită cu flori duduia focul, încălzind odaia peste măsură. Fiind mahmur, pe Vodă îl cam supăra zăpuşeala, aşa că dădu învelitoarea la o parte şi îşi coborî picioarele din pat, lăsându-le să atârne. Răşchira degetele şi, mulţumit că izbutise cu uşurinţă, sări desculţ pe covorul cel moale, de lână, ţesut la Agapia de către cuvioasele monahii. Ferestrele străvezii din sticlă veneţiană, adusă cu mare cheltuială de către înaintaşul său, Vasile-vodă, erau aburite din pricina căldurii. De cum deschise una, aerul rece îi izbi faţa, apoi parcă simţi cum îi curăţa plămânii. Era în cămaşă de noapte, cu baierele de la gât desfăcute, lăsând să i se vadă pieptul cu cârlionţi cărunţi. Ar fi fost bine-venit un bulgăre de omăt, cu care s-ar fi frecat bucuros, însă abia ieri fusese curăţată zăpada de pe prichici, tot din porunca lui. Cum peste noapte nu mai ninsese, acum nu mai avea de unde s-o ia. Curând începu să-l învăluie frigul, pufni pe nări ca un taur şi se zgribuli, după care împinse fereastra şi o zbughi în aşternutul cald.</p>
                  <p rend="justify">Uşa se întredeschise cu grijă şi un băieţandru cu păr bălai întrebă în şoaptă:</p>
                  <p rend="justify">— Mai dormi, măria-ta?</p>
                  <p rend="justify">—  Ba! răspunse mormăind domnul. M-am deşteptat de mult şi chibzuiam…  dar ce pofteşti?</p>
                  <p rend="justify">—  A zis vel-vornicul Ştefan Bour să-ţi spun că a venit solie tătărască în ţară.</p>
                  <p rend="justify">—  Bre Niculiţă! făcu înciudat Vodă. De câte ori să-ţi spun că la curte se vorbeşte altcum decât la moşia voastră de la Hangu? Ar fi trebuit să zici: „dumnealui vel-vornicul”. Şi ce voia Boul? Au venit tătarii?</p>
                  <p rend="justify">— Îhî!</p>
                  <p rend="justify">—  Se zice „da”, bre! Iar trebuie să te învăţ, că, uite, pricopsitul de frate-meu, Ceaurul, n-a avut grijă. Bine că nu-mi zici „moşule”, atât ar mai trebui, măcar că nici „măria-ta” nu îţi iese des din gură. Şi unde spuneai că-s pagânii? Îs mulţi?</p>
                  <p rend="justify">— Nu mi-a spus, dar eu am văzut vreo patru.</p>
                  <p rend="justify">—  Cum numai atâţia?!</p>
                  <p rend="justify">—  Poate că cinci…</p>
                  <p rend="justify">—  Mă, ţâcă! Eu am băut şi tu te-ai îmbătat! Ce pofteşti de mine?</p>
                  <p rend="justify">—  A zis vel…  A spus dumnealui vel-vornicul Ştefan să-ţi vestesc solie tătărască, măria-ta.</p>
                  <p rend="justify">—  Ei, vezi că poţi dacă vrei? râse unchiul de strădania nepotului. Dar am auzit eu bine? Solie ai spus, nu ordie?</p>
                  <p rend="justify">— Solie, măria-ta.</p>
                  <p rend="justify">—  De aceea ai văzut numai vreo patru…</p>
                  <p rend="justify">— Ori cinci, măria-ta.</p>
                  <p rend="justify">—  Ho, ajungă-ţi! hohoti voievodul cu voie-bună. Acuma nu sări peste cal cu „măria-ta”. Vezi şi tu cui se potriveşte şi cum îţi vine la îndemână. Ai priceput?</p>
                  <p rend="justify">— Îhî!</p>
                  <p rend="justify">—  Ptiu, bată-te să te bată de proclet! Ia, mai bine ajută-mă să-mi pun veşmintele, că nu fac eu sită de mătasă din coadă de câine. Sau nu! Dă mai bine o fugă până la Manea, să vie cu un clondir de tescovină-frunte…  da…  lasă că m-oi duce eu însumi. Dă-mi ciubotele de colo!</p>
                  <p rend="justify">Niculiţă, nepotul de frate al măriei-sale şi copil de casă, era obişnuit cu poruncile încâlcite ale moşului său, aşa că nu se clintea din loc până nu auzea cea mai de la urmă dorinţă, şi numai pe aceea o împlinea.</p>
                  <p rend="justify">—  Unde-s tătarii, bre? întrebă Vodă, trecându-şi peste cap o cămaşă de cânepă groasă, cum purta la vreme de iarnă.</p>
                  <p rend="justify">—  În Bugeac! răspunse băiatul, uitând toată învăţătura de mai înainte.</p>
                  <p rend="justify">—  Lasă-i ciorilor pe ăia! Ceilalţi?</p>
                  <p rend="justify">—  La Crâm, după câte ştiu eu.</p>
                  <p rend="justify">—  Bre, Niculiţă, nu mă mai mânia, că doar nu eşti tontălău, ca taică-tu. Te întreb de solii care au venit. Ce vor?</p>
                  <p rend="justify">—  Nu ştiu.</p>
                  <p rend="justify">—  Bine! Lasă-i în păcate şi fugi după Carabăţ-spătarul. Adică n-ai să te duci tu la el acasă, ci trimite pe careva, în numele domniei mele. Ai înţeles?</p>
                  <p rend="justify">— Da, măria-ta!</p>
                  <p rend="justify">Voievodul izbucni în râs şi nu se putu ţine să nu-i plesnească una peste buci…</p>
                  <p rend="justify">—  A dracului pielea pe tine! Se vede că eşti din neamul nostru. Fugi şi fă ce-am zis!</p>
                  <p rend="justify">Aşa era firea domnului, să treacă de la o stare la alta, fără vreo pricină anume şi cu multă uşurinţă. Acuma n-ar fi avut de ce să fie mânios, numai că, în loc de cap limpede, parcă ar fi avut o baniţă cu plumbi. Se îndreptă către spătărie, dar în preajma cămărilor doamnei dădu peste o jupâniţa tare frumuşică, abia săltată din pruncie, şi se opri.</p>
                  <p rend="justify">—  Ia te uită! Dar tu a cui mai eşti, zânişoară, ori n-ăi fi de pe tărâmul nostru? adăugă el şi nu se ţinu să n-o ciupească de obrăjorul roşu ca fraga.</p>
                  <p rend="justify">— A lui Miron Ciogolea, măria-ta.</p>
                  <p rend="justify">—  I-auzi! A vel-clucerului? Şi, mă rog, unde te-a ţinut ascunsă, de n-au dat flăcăii peste tine?</p>
                  <p rend="justify">Biata fetişcană se aprinse ca para focului, în vreme ce Vodă o alintă părinteşte.</p>
                  <p rend="justify">—  Tu să nu te ruşinezi de mine, că doar nu te-oi peţi pentru domnia mea. Am şi eu un nepot, isteţ nevoie-mare şi…  dar ce-ţi spun eu ţie? Du-te unde ai treabă…  sau…  lasă că m-oi descurca eu! Doamna este acolo? arătă el o uşă.</p>
                  <p rend="justify">—  În cealaltă! răspunse fata şi dădu să-i arate.</p>
                  <p rend="justify">—  Aha! Ţi-a venit graiul, după cum văd. Mă bucur, dar am să vin mai pe urmă, că mă aşteaptă tătarii. Poţi să-i spui că am întrebat de sănătatea ei.</p>
                  <p rend="justify">—  Prea-bine, măria-ta! şi făcu o plecăciune, spre încântarea voievodului.</p>
                  <p rend="justify">„N-ar fi rea pentru Niculiţă al meu. Poate l-ar mai da pe brazdă, că fetişcana se arată a fi o mare drăcoaică”, îşi zise el, lăsându-şi mâna să-i fie sărutată de copilă. Apoi, fără prea mare tragere de inimă, intră în spătăria mare, amintindu-şi de vremea când nu era decât vel-logofăt la arnăutul Coci, care şi-a spus mai apoi Vasile Lupu, când a ajuns domn. Acuma el era stăpânul ţării şi atât semeaţă lui doamnă, Ecaterina, cât şi plodul cel mititel erau în puterea lui, închişi în taină la conacul de la Buciuleşti, pe apa Bistriţei. Îi ascunsese de Rakoczy, care îi căuta întruna, dar el dădea din umeri spunând că nu ştia pe unde hălăduieşte familia domnului mazil. Nu sluţise copilul, fiind prea mic, însă nu-şi putea ierta slăbiciunea avută în faţa mă-sii, când a poftit şi el să se înfrupte din farmecele ei. L-a pălmuit şi i-a zis „dulău fără obraz”, iar el s-a fâsticit şi a lăsat-o în pace, dar nu fără a bombăni şi sudui în gând: „Auzi, cum să mă facă pe mine? Eu „dulău”? Scârnăvia! Dar bărbatu-său cum s-a luat de Ilisafta mea?…  Şi încă în văzul lumii, ticălosul! Trebuia s-o fi trântit în pat, nu să mă tocmesc cu ea. Mare dobitoc am putut fi!” Se jură că va da buzna peste ea la Buciuleşti, ca să-şi răzbune mândria, numai că nu prea avea timp, căci treburile domniei erau multe şi nici nu-i venea chiar la îndemână să se lepede de ele deocamdată. Nu uită că şi Costandin-vodă îi ceruse pe închişi, dar n-avea să-i facă lui pe plac, câtă vreme nu se învoise să-i dea lui Rakoczy. Oricum, spătăria mare amintindu-i de Vasile Lupu, gândul îi zbura şi la Buciuleşti, fără să vrea.</p>
                  <p rend="justify">Îşi răsuci mustaţa, săltă fruntea şi pătrunse în încăpere, unde se aflau strânşi câţiva boieri divaniţi.</p>
                  <p rend="justify">—  Bună dimineaţa vă poftesc, boieri dumneavoastră!</p>
                  <p rend="justify">—  Să trăieşti întru mulţi ani, măria-ta! răspunseră care mai de care.</p>
                  <p rend="justify">—  Ia spuneţi, care-i treaba de v-aţi adunat mai mulţi ca de obicei?</p>
                  <p rend="justify">Vel-vornicul Ştefan Boul se înclină în faţa domnitorului, după ce acesta se aşeză în jilţul cel de lemn, înflorat cu măiestrie de meşteri din Ţara de Sus.</p>
                  <p rend="justify">— Mărite doamne, au venit solii lui Gazî Ghirai, spuse acesta.</p>
                  <p rend="justify">—  Da, da, am auzit. Au spus şi ce vor?</p>
                  <p rend="justify">—  Marele han cică le-ar fi poruncit să nu-ţi spună decât măriei-tale, în taină.</p>
                  <p rend="justify">—  Nu cumva îşi închipuie tătarul că am legături ascunse de boierii sfetnici ai domniei mele? Să fie aduşi aici, ori, de nu, să se întoarcă nesmintiţi pe unde au venit, măcar că ăştia ar merita să pun câinii pe ei.</p>
                  <p rend="justify">Murmurele de încântare din rândurile divanului îi dovediră că se bucura încă de încuviinţarea lui.</p>
                  <p rend="justify">—  Mai înainte, îl opri Vodă pe vel-vornic, aş pofti să-mi clătesc gura cu un pocal de rachiu şi vă îndemn şi pe domniile-voastre, care simţiţi nevoia.</p>
                  <p rend="justify">Bătu din palme şi ceru să i se aducă o carafă şi ulcele pentru toată adunarea, apoi, râzând cu voie-bună, spuse:</p>
                  <p rend="justify">—  Bine ar fi să guste şi solii, ca să-şi dea drumul la gură.</p>
                  <p rend="justify">—  Ba mă tem, doamne, că, deşi au oprelişte prin legea lor păgânească, s-ar lacomi într-atât, încât să nu-i mai putem opri de la băutură, iar apoi degeaba am mai aştepta să scoată vreo vorbă! zise dumnealui pârcălabul Hotinului, Miron Costin stârnind râsul tuturora.</p>
                  <p rend="justify">Într-un târziu fură aduşi şi tătarii, care crezuseră că se vor afla numai cu beyul, nu şi cu ceilalţi boieri, aşa că bănuiră că acesta nici n-ar fi fost de faţă şi închinăciunea o făcură cam de mântuială.</p>
                  <p rend="justify">Atunci Ştefan-vodă se aşeză în scaun şi, nemulţumit, îl întrebă pe tălmaci:</p>
                  <p rend="justify">—  Aceştia să fie trimişii marelui han la domnul Moldovei?</p>
                  <p rend="justify">— Da, măria-ta!</p>
                  <p rend="justify">—  Atunci să îngenuncheze în faţa domniei mele, că, de nu, le scurtez eu picioarele de la genunchi în jos. Dacă nu ştiu să se poarte pe la curţile străine, să rămână în pustiurile lor!</p>
                  <p rend="justify">Auzind ameninţarea, tătarii se prăbuşiră pe dată, căci mai auziseră ei de toanele capetelor încoronate, care îşi vărsau mânia asupra solilor, dacă li se părea cumva a nu fi fost cuviincioşi.</p>
                  <p rend="justify">Vodă îi privi mulţumit şi zâmbi, mai ales când auzi că se rugau de iertare, necunoscându-l pe stăpânul ţării.</p>
                  <p rend="justify">—  Aşa da! încuviinţă voievodul. Dacă au să spună totul, le făgăduiesc o butie de rachiu de-al nostru, moldovenesc, ba şi câte un batal de căciulă, ca să nu bea pe burta goală.</p>
                  <p rend="justify">Până şi tătarii se luminară la faţă auzind cu ce vorbe bune erau întâmpinaţi şi, fiindcă asta era voia ghiaurului, spuseră în gura-mare că beyul din Târgovişte fusese mazilit şi marele han trebuia să-l izgonească din ţară. Cum acesta se împotrivea, slăvitul Gazi Ghirai dădea de veste măriei-sale, Ştefan-vodă, că avea să treacă prin ţara lui, ca să-l silească pe Costandin-mazilul să plece peste munte, oriunde îi va fi voia.</p>
                  <p rend="justify">—  Ha, ha, ha! Ce mare taină! făcu batjocoritor Vodă. Asta ar fi trebuit s-o afle toată lumea, ca să ştie să fugă din calea prietenilor noştri, căci cunoaştem noi care le este purtarea.</p>
                  <p rend="justify">Se întoarse spre tălmaci şi rosti răspicat:</p>
                  <p rend="justify">—  Nu mă pot împotrivi voinţei strălucitului vostru han, dar să vă ferească Dumnezeu să vă atingeţi de supuşii domniei mele, că nu mai ţin seama de îngăduinţa dată! Mai înainte însă poftim să vedem firmanul de mazilire al vecinului nostru, iar până atunci, picior de tătar să nu calce pământul Moldovei.</p>
                  <p rend="justify">Nu putea spune în gura mare că în sinea lui se cam bucura să scape de neputinciosul Costandin-vodă, omul de paie al lui Rakoczy. Tare ar mai fi vrut să fi izbutit să-l facă pe Hrizea domn şi să fie ascultat de el, ca una să fie ţara, dar acesta fusese ucis şi altul nu se arăta doritor de domnie, în afara grecului Mihnea.</p>
                  <p rend="justify">Tătarii nu aveau cum să arate firmanul de mazilire şi părură mulţumiţi cu darurile căpătate, încât se grăbiră să o ia din loc, cu toate că nu primiseră un răspuns, clar. Zorul lor nu bătu nimănui la ochi, mai ales măriei-sale, care se arăta fălos nevoie-mare că-i repezise pe solii marelui han.</p>
                  <p rend="justify">—  Şi acum, boieri dumneavoastră, ce mă sfătuiţi să fac? Auzit-aţi doar că pagânii au să ne calce o parte a ţării!</p>
                  <p rend="justify">Ca unul ce era mai bătrân dintre ei, vel-armaşul Grigore Frăţilă se înclină în faţa domnului şi zise, netezindu-şi barba albă ca neaua:</p>
                  <p rend="justify">—  Eu, măria-ta, socot că ar fi nimerit să porunceşti dumnealui spătarului Darie Carabăţ să se ducă cu oaste în Ţara de Jos şi să privegheze ca nu cumva păgânii să se abată către noi.</p>
                  <p rend="justify">—  Să mă ierte dumnealui armaşul Grigore, se băgă vel-pitarul Bejan Gheuca, dar cred că nu-i bine să ne amestecăm, şi nici să se audă măcar că am ieşit în întâmpinarea lui Ghirai cu oaste. Să nu se mânie şi să se năpustească şi asupra Moldovei. Ei nu prea ştiu multe, şi nici unde sunt hotarele dintre noi. Muntenii s-or descurca şi fără noi…</p>
                  <p rend="justify">—  Cum poţi vorbi aşa, Bejane? sări domnul furios. Au nu sunt ei fraţii noştri, şi la bine şi la rău? Să nu ne doară că i-or prăda tătarii, zici tu?</p>
                  <p rend="justify">—  Nu, măria-ta! se apără vel-pitarul. Gândeam însă că dacă Poarta a pus alt domn, ce…</p>
                  <p rend="justify">—  Atunci poate că, şi dacă ar veni mâine altul în locul domniei mele, tu ai să i te închini pe dată? Asta îţi este credinţa?</p>
                  <p rend="justify">Rămaseră cu toţii tăcuţi, căci voievodul adusese vorba despre zvonul care-i rodea de câteva zile, cum că şi în Moldova aveau să fie schimbări. Atunci, dumnealui vel-comisul Neculai Racoviţă îşi luă inima în dinţi şi spuse:</p>
                  <p rend="justify">—  Să nu-ţi fie cu mânie, doamne, dar se şi aude despre mazilirea nu numai a lui Rakoczy, ci şi a măriei-tale…</p>
                  <p rend="justify">—  Vorbe de clacă, boieri dumneavoastră! sări degrabă Vodă, ca să nu le mai dea timp şi altora. Clevetiri şi scorneli de-ale duşmanilor domniei mele. Să nu le luaţi în seamă, căci Moldova a plătit haraciul până-ntr-un ban, iar padişahul nici nu-mi ştie numele, că-i un ţânc.</p>
                  <p rend="justify">—  Dar marele vizir? cuteză bătrânul armaş.</p>
                  <p rend="justify">Întrebarea nu-şi mai primi răspunsul, întrucât un paic intră să spună în gura mare că sosise dumnealui căpitanul Cujbă şi vrea să intre la divan.</p>
                  <p rend="justify">Acesta nici nu mai aşteptă încuviinţarea, dădu buzna, îngenunchind la picioarele domnitorului.</p>
                  <p rend="justify">—  Prăpădul lumii, mărite doamne! Pârjol ce nu s-a pomenit, şi moarte, şi robie…</p>
                  <p rend="justify">— Unde?</p>
                  <p rend="justify">—  Prin ţinuturile Bârladului şi Covurluiului, dar cel mai năpăstuit îi Fălciul.</p>
                  <p rend="justify">— Nu cumva tătarii?</p>
                  <p rend="justify">—  Păi cine alţii, doamne? Ei, nemernicii!</p>
                  <p rend="justify">Domnitorul se ridică şi, uitându-se către Bejan-pitarul, îl dojeni:</p>
                  <p rend="justify">—  Ce mai ai de zis, boierule? Făţărnicia păgânească nu mai are margini. Pe de o parte se prefac a-ţi cere voie, şi pe cealaltă îţi bagă jungherul până-n prăsele.</p>
                  <p rend="justify">— Poate că Ghirai n-o mai fi avut răbdare, zise Costin-pârcălabul. De câtă vreme pradă tătarii, căpitane Cujbă?</p>
                  <p rend="justify">—  De vreo săptămână şi mai bine.</p>
                  <p rend="justify">— Ei, poftim! zise Vodă. Ar trebui jupuite de vii iscoadele acelea, care se dădeau drept soli. Pe unde or fi?</p>
                  <p rend="justify">—  Totuşi, să nu uităm că n-au făcut decât să împlinească porunca stăpânului lor. Unde am ajunge dacă am ucide solii? se băgă Costin-pârcălabul, ca să-l domolească pe domn. Tartorul cel mare trebuie pedepsit, iar eu aş zice să ne repezim cu toată oastea şi să-l alungăm din ţară.</p>
                  <p rend="justify">Îşi mai dădură şi alţii părerea, arătându-se tare înflăcăraţi întru apărarea Moldovei şi a domnului ei, în vreme ce unii, mai temători, îndemnau la aşteptare, dar în cele din urmă hotărâră să se strângă întregul divan, ca să poată lua o hotărâre, şi asta în cel mult două zile.</p>
                  <p rend="justify">Dar cruntă fu dezamăgirea voievodului când se pomeni doar cu fratele său, Ştefan Ceaurul, şi vel-postelnicul Şeptilici, din tot sfatul ţării. Cu toţii dăduseră bir cu fugiţii, iar postelnicul, fiind în trecere pe la divan, îi aduse vestea că un imbrohor împărătesc trecuse la Obluciţa cu firmanul de mazilire şi al domnitorului moldovean. Noul domn, Gheorghe Ghica, se şi pregătea să plece din Stambul, din porunca marelui vizir, cu care era bun prieten.</p>
                  <p rend="justify">—  Poftim, frate-meu! făcu Vodă cu scârbă. Unde sunt toţi cei de alaltăieri, care-mi jurau credinţă?</p>
                  <p rend="justify">—  Se vor fi zorind la Obluciţa, să pupe fundul imbrohorului, până ce o veni beyul sadrazamului, căci român nu este! punse obidit Ceaurul-vornicul.</p>
                  <p rend="justify">—  Să-i ia dracul pe toţi! N-o să mă prăpădesc, întrucât am să car toată vistieria cu mine, şi mă duc la Petky, în secuime, ca să fiu mai aproape de Moldova. Mergeţi şi voi pe unde veţi putea, până s-or limpezi lucrurile! îi povăţui Vodă pe cei doi, luându-şi rămas-bun de la ei.</p>
                  <p rend="justify">Cât pe ce să rămână pe loc, cu toate căruţele încărcate, când se auzi că spătarul Pană Filipescu îi bătuse pe turci mai la vale de Bucureşti, dar un alt olăcar aduse vestea cumplitei înfrângeri suferite de acesta în acelaşi loc. Nu mai era vreme de pierdut!ADEVĂRATA ÎNSCĂUNARE CÂND ALAIUL DOMNESC AL LUI MIHNEA-VODA a trecut Dunărea, ceva mai la vale de Călugăreni, în preajma Comanei, cei douăsprezece mii de lefegii ai lui Pană Filipescu vel-spătarul ieşiră în întâmpinare. Mica oaste a noului domn avea doar câteva sute de beşlii, ai lui Kadrî-paşa, şi până la trei mii de akângii, trimişi de Fasli-paşa, încât, cum era şi firesc, a fost pusă pe fugă, oprindu-se numai la Giurgiu. Nu s-au lăsat însă şi au făcut cale întoarsă, mai cu seamă că biruitorii nu le-au luat urma, ci s-au întors către Bucureşti.</p>
                  <p rend="justify">La curtea domnească din Târgovişte bucuria fu mare, căci măria-sa Costandin-vodă nu mai avea nici o îndoială că Fasli-paşa îşi va ţine făgăduiala să nu se amestece prea mult. La rândul său, marele han se vântura prin ţară ca să-i facă pe locuitori să urască pe noul domn ce adusese urgia tătărească peste ei. Vodă însă nu aflase că prietenul său de la răsărit pârjolea şi ducea în robie pe oricine îi cădea în mână şi că, din pricina ameninţării lor, boierul Pană a fost silit să se tragă în fuga-mare către cetatea de scaun. Abia atunci s-a speriat Costandin-vodă şi a poruncit ca ai săi să treacă muntele la Şintieu, moşie şi castel cumpărate din vreme, pentru adăpostire la necaz. Mai înainte s-a hotărât să dea foc Târgoviştei, ca să nu cadă întreagă în mâna veneticului.</p>
                  <p rend="justify">Lefegiii lui Filipescu dădură o mână de ajutor la stinsul pojarului, dar numai spre a mai putea jefui şi ei câte ceva. Apoi, cum dădură peste câteva pivniţe, s-au aşternut pe o beţie fărâ frâu. Nu-i de mirare că o trâmbă tătărească de numai o mie de oameni i-a pus pe fugă, prinzând mulţime de robi şi ucigând pe cei mai îndărătnici. La auzul acestei veşti, jale şi mai mare îi cuprinse pe toţi cei care mai nădăjduiau în vreo înfruntare a lefegiilor cu păgânii, căci iată, se dovediră la fel de haini ca şi ei.</p>
                  <p rend="justify">Astfel, alaiul măriei-sale Mihnea-vodă putu străbate de astă-dată drumul până la Bucureşti fără a mai fi stingherit. Intrând pe calea beilâcului, abia de s-au putut strecura din pricina dărâmăturilor şi a fumului ce îi înăbuşea. Şi mai cumplită privelişte era însă cea a leşurilor împrăştiate pretutindeni, noroc doar cu frigul de afară că nu începuseră să împută văzduhul. Nici vorbă să ajungă la palatul domnesc, întrucât acesta încă fumega şi nu mai avea nici măcar o încăpere întreagă. Singurul loc mai acătării se dovedi monastirea Radului-vodă, unde cuvioşii monahi se mai strânseră de nevoie să le facă loc şi noilor veniţi. De hrană însă nu putea fi vorba, aşa că noul domn porunci să fie dat şi călugărilor tain ca la oştenii săi.</p>
                  <p rend="justify">În ogradă aşteptau cu capetele plecate, legaţi unii de alţii, prinşii din oastea lui Filipescu, printre care se aflau şi câteva feţe boiereşti. Îşi încheiaseră socotelile cu viaţa, gealaţii având să împlinească voinţa noului domn de a micşora numărul duşmanilor ce i se împotriviseră cu arma. Pentru aceea nici un glas nu cerşea îndurare, căci îşi închipuiau ei că nu ar avea rost. Să fi fost cu toţii ca la vreo două sute de oameni, zgribuliţi şi flămânzi, aşteptându-şi răbdător moartea.</p>
                  <p rend="justify">Mihnea-vodă se arătă în pridvorul arhondaricului şi, după ce îi cercetă cu privirea, porunci cu glas tare:</p>
                  <p rend="justify">—  Toţi aceşti viteji, care au avut nenorocul să fie prinşi, poftesc a fi lăsaţi slobozi şi să plece care unde îi va fi voia! De asemenea, toţi aceia care vor vrea să intre în slujba domniei mele să fie primiţi pe dată, cu aceeaşi leafă ca a celorlalţi oşteni.</p>
                  <p rend="justify">A  urmat o clipă de uluire, prinşilor nevenindu-le să-şi creadă urechilor, apoi deodată izbucni un tumult de urale:</p>
                  <p rend="justify">—  Să trăieşti, măria-ta! Trăiască domnul nostru Mihnea-vodă! Viaţă lungă şi fericită stăpânului ţării! şi multe altele.</p>
                  <p rend="justify">Ostenii otomani nu prea înţelegeau ce se întâmplă, căci nu se aşteptaseră ca învinşii să-l aclame pe fostul lor duşman. Numai Păun, care pricepuse totul, murmură aproape cu glas tare: „Are minte bazileul nostru, nu şagă. Va ajunge tare departe!”</p>
                  <p rend="justify">Apoi prinşii fură dezlegaţi, pe rând, sub ochii buimăciţi ai beşliilor, care deocamdată nu ziceau nimic. Boierii se adunară la un loc, după care şuşotiră între ei şi cerură a-i săruta poala domnitorului, iar acesta îi pofti în trapeza monastirii.</p>
                  <p rend="justify">Mai întâi fură tare încântaţi că-l auzeau vorbind curat româneşte, căci ei îl socotiseră a fi grec. Pe dată nu mai crezură asemenea scorneli, ba unii „îşi amintiră de el” de pe vremea, când era numai un copilandru la curtea răposatului său tată, Radu Mihnea. Nimănui nu i-a dat prin cap că pe atunci voievodul de azi era la Iaşi şi că păşea pentru întâiaşi dată pe pâmântul Munteniei. Oricum, Mihnea-vodă îi iertă pe toţi şi le dădu slujbe şi dregătorii cum ei nici nu visaseră, dar nu fără a ţine seama de rangul fiecăruia. Astfel, Mihu Brătăşanu, feciorul lui Ghinea cel ucis de seimenii răsvrătiţi, a fost făcut vel-spătar, pe Badea Bălăceanu, zis Uşurelu, l-a postelnicit, iar Barbu Poenaru a ajuns vel-vornic, şi asta spre a pomeni doar câţiva dintre ei. De altfel noul domn nu avea încotro, fiindcă trebuia să-şi alcătuiască un divan şi-i lua cum se nimerea. Nici un boier nu fusese de partea lui de la început, deci trebuia să se mulţumească şi cu foştii potrivnici.</p>
                  <p rend="justify">Se dovedi astfel că cerbicia putea fi înfrântă cu blândeţe, Mihnea-vodă îşi pusese în gând să facă tot ce s-o putea ca să-şi atragă ţara către el. Auzise prea-bine că nici fostul domn nu era pe placul multora şi tocmai pe aceia ar fi poftit să-i afle, ca să le dea slujbe cât mai mari.</p>
                  <p rend="justify">—  Boieri dumneavoastră! le zise la sfârşit domnitorul cu voce mieroasă. Poftesc să fiţi alături de domnia mea, ca să putem alunga zavistia dintre noi şi să scăpăm ţara de la pieire. Nu eu am chemat tătarii, ci îndărătnicia voievodului mazil, care n-a vrut să se supună voinţei padişahului. Să punem cu toţii umărul, să facem pace şi să rodească iarăşi belşugul.</p>
                  <p rend="justify">—  Să-mi fie cu iertare, mărite doamne, zise noul vel-vornic Barbu ot Poenari. Noi auzisem cum că ai vrea măria-ta să ne schimbi credinţa străbunilor noştri şi să ne turceşti. Pentru aceea ţi-am stat împotrivă şi ne-am temut. Dar, dacă nu-i aşa, să uiţi vorbele mele proaste şi să fii îngăduitor cu cei neştiutori.</p>
                  <p rend="justify">—  Aşa-i! adăugară şi alţii.</p>
                  <p rend="justify">—  Cinstiţi sfetnici ai domniei mele, cum aţi putut să credeţi în asemenea scorneli? Iacă, mă jur pe sfânta cruce pe care o port la piept! Sunt creştin şi aşa voi să mor, şi nicicând n-am să mă lepăd de neamul meu. Aşa să-mi ajute Dumnezeu! Să vă încredeţi în domnia mea şi să-mi slujiţi cu credinţă, că atunci bine vă va fi!</p>
                  <p rend="justify">Boierii nu mai conteniră cu linguşelile şi cu mare greutate izbuti Vodă să se desprindă dintre ei, ca să rânduiască şi pe oştenii de rând. Aceştia erau înghesuiţi într-un colţ şi păziţi de beşlii, care nu voiau să-i lase fără răscumpărare. Nici gând să se supună poruncii beyului, iar Kadrî-paşa nu voia să se amestece, socotind că aveau dreptate.</p>
                  <p rend="justify">Domnitorul pricepu îndată cum stăteau lucrurile:</p>
                  <p rend="justify">—  Vitejilor! Nu am destule cuvinte de mulţămire ca să vă laud faptele, dar voi vreţi aur, şi nu vorbe.</p>
                  <p rend="justify">— Aferim, beyule! răcni o namilă de anatolian.</p>
                  <p rend="justify">—  Departe de mine gândul să vă păgubesc tocmai pe voi, urmă Vodă, însă până să umplu haznaua vistieriei rogu-vă să mă mai păsuiţi. Iacă, mă leg să vă plătesc câte o mie de guruşi pe cap de rob şi voi să vă scrieţi pe hârtie care şi cu cât îi rămân dator. Başca ce vi se cuvine vouă, şoimilor!</p>
                  <p rend="justify">Nu prea erau încântaţi cu plata pe datorie, însă mulţi se arătară gata să se învoiască, întrucât nu se mai îndoiau că avea să ajungă stăpânul bogatei Kara ili.</p>
                  <p rend="justify">—  Dar chibzuiţi şi altfel! continuă domnitorul. Ca să-i ţineţi cu zile pe robi, ar trebui să-i hrăniţi. V-aţi întrebat oare cu ce? Vedeţi şi voi cât de greu o scoatem noi la capăt, dar să mai ai şi alte guri flămânde…  Şi la ce v-ar folosi leşurile lor, câtă vreme eu făgăduiesc răscumpărare în aur?</p>
                  <p rend="justify">—  Are dreptate! tună acelaşi anatolian. Scrie-mă, beyule, cu patru robi! Nazar mi-e numele.</p>
                  <p rend="justify">Se auziră mai multe râsete şi însuşi Mihnea le răspunse, zâmbind şi el cu voie-bună:</p>
                  <p rend="justify">—  Nu aşa, flăcăilor! Căpeteniile voastre au să vă ţină seama, căci eu sunt numai unul singur şi mi-ar crăpa capul dacă l-aş înfunda cu toate numele voastre. Atunci cine v-ar mai da banii? Trebuie să aveţi grijă de mine să nu păţesc ceva, căci numai aşa mă pot ţine de cuvânt.</p>
                  <p rend="justify">Încuviinţările izbucnite din piepturile oştenilor fură de astă-dată fără nici o reţinere. Bucuria lor era semn că-i potolise, deşi în gândul său le făgăduia altă plată, dar deocamdată trebuia să mai aibă multă răbdare.</p>
                  <p rend="justify">Întrucât la Bucureşti nu avea ce face, iar cetatea de scaun era Târgovişte, domnul hotărî să plece mai departe, după ce rândui plata celor ce aveau să se apuce să dreagă palatul domnesc. Nădăjduia că pe acolo n-o fi fost prăpădul chiar aşa de cumplit, dar, pe măsură ce se apropia, jalea era şi mai mare. În cale dădu peste cete de robi, minate ca vitele de tătari, ori chiar de turci. De la aceştia din urmă îi mai răscumpăra pe datorie, însă cu oştenii marelui han nu cădea la înţelegere, căci, nu voiau decât bani gheaţă şi plecau mai departe sub ochii îndureraţi ai voievodului. Pe la Ghergani, sau mai bine zis prin dreptul fostei aşezări, fu întâmpinat de fraţii Stroe şi Eustratie Leurdeanu, Bunea Vâlcu Grădişteanu şi Pârşcoveanu Trufanda Iordache. Pe toţi aceştia îi căftăni cu slujbe, dar fără daruri şi mai ales fără mâncare, de care duceau cu toţii lipsă.</p>
                  <p rend="justify">Începuse o primăvară timpurie, cu un soare ce topea zăpada pregătind astfel ogoarele pentru muncă, însă acestea rămâneau tot pârloagă. Prin văzduhul senin, în locul berzelor, se roteau stoluri mari de corbi, care găseau hrană pretutindeni, fiind singurele fiinţe sătule din întreaga ţară. Ici, colo, câte un câine urla a morţiu după vreun stăpân ce nu mai era de mult pe lumea aceasta. Ruinele palatului domnesc din Târgovişte puteau fi ghicite după biserica ce scăpase numai fără acoperiş. Până şi turnul Chindiei fusese dărâmat mai bine de jumătate. Un miros acru de fum, amestecat cu cel dulceag de putreziciune, făcea să te ţii de nas prin unele părţi. La fel era şi în biserica în care păşi Vodă cu căciula în mână şi închinându-se evlavios la altarul afumat. Podeaua era plină de leşuri şi, după cum erau gropniţele desfăcute, îţi puteai da seama că unele fuseseră scoase din morminte şi jefuite.</p>
                  <p rend="justify">—  Poruncesc să fie curăţată casa Domnului! zise Mihnea-vodă către însoţitori. Morţilor să li se facă mai întâi o slujbă, şi pe urmă să fie îngropaţi laolaltă, că n-avem cum altfel.</p>
                  <p rend="justify">—  Măria-ta! zise vel-vistiernicul Stroe Leurdeanul. Din câte îmi aduc eu aminte, gropniţa de colo a fost a răposatului Matei-vodă. Nu cumva să fie şi el printre cei de pe podele, printre cei îmbălsămaţi…</p>
                  <p rend="justify">—  L-ai cunoaşte, oare? întrebă domnul. După atâţia ani?</p>
                  <p rend="justify">—  Mai întâi că avea o rană adâncă la umăr, pe care o căpătase la Ojogeni, dar nu se vedea de sub veşminte.</p>
                  <p rend="justify">—  Iacă-l aici! arătă aga Vlad Bârsescu. Este fără îndoială înfăţişarea bătrânului voievod, numai că după moarte i-au mai crescut pletele şi barba.</p>
                  <p rend="justify">—  Ba uite şi urma de care am pomenit! arătă boierul Stroe. Câţiva oşteni îl apucară cu grijă şi-l aşezară în faţa ieşirii din altar, singurul loc mai curăţat. Mihnea-vodă îngenunche lângă el, nu mai înainte de a-l acoperi pe mort cu mantia lui, şi rosti, ca să fie auzit de toţi cei din jur:</p>
                  <p rend="justify">—  Măria-ta, Matei-doamne, eu, urmaşul tău, şi cu boierii aceştia ce ţi-au rămas credincioşi şi dincolo de mormânt ne rugăm de iertare pentru ceea ce ţi-a fost dat să pătimeşti acum, dar nu din vina noastră. Mă leg cu jurământ să-ţi cinstesc trupul şi amintirea neprihănită, iar tu ajută-ne, doamne, de acolo, de unde eşti, să facem ţara la loc.</p>
                  <p rend="justify">Vorbele meşteşugite merseră drept la inima celor din biserica pângărită şi nu puţine au fost privirile înrourate care se închinau cu evlavie în faţa mortului, ca la nişte sfinte moaşte. Apoi, din toată sărăcia, găsiră giulgiuri şi pentru ceilalţi, ba chiar şi câte o lumânare la căpătâi, iar cei câţiva popi aflaţi la îndemână cântară prohodul, slobozindu-i pentru odihnă veşnică. Doar Matei-vodă fu urcat într-un car cu boi şi pus într-o raclă mai acătării, după care apucă drumul către sfânta ctitorie de la Arnota, zidită de însuşi răposatul. Aceasta fusese voinţa lui Mihnea-vodă, spre a-l feri în viitor de pângărire, căci acolo era în vârf de munte şi în fund de ţară. Atunci a venit şi vlădica Ignatie, pe care domnitorul l-a primit cu multă cinste, şi chiriarhul s-a împăcat cu noua stăpânire.</p>
                  <p rend="justify">Pretutindeni se întinse vestea despre bunătatea lui Mihnea-vodă, care era cu adevărat feciorul lui Radu-vodă Mihnea, răposatul, şi nicidecum un grec venetic, precum se scornise cu răutate. Apoi, nici nu adusese cu el străini care să năpăstuiască ţara, iar de turcire nici vorbă. Toată ponegrirea se datora fostului domn, şi ţara începea să afle.</p>
                  <p rend="justify">Sus, la monastirea Dealu, măria-sa a stat numai două zile, împreună cu vlădica Ignatie, rânduind unele treburi bisericeşti, dar tot acolo au venit să i se închine dvornicul Preda Brâncoveanul şi stolnicul Radu, cei care-l dăduseră pierzaniei pe răsculatul Hrizea. Încetul cu încetul, ţara întreagă avea să i se supună. Veniră lucrători de pretutindeni să dreagă toate stricăciunile, ca şi la Bucureşti, şi, fiindcă i se păru că tot la Radu-vodă era mai bine decât la Târgovişte, mai făcu un drum acolo. Primăvara timpurie a mărţişorului aduse după sine şi multe revărsări de râuri, iar Dâmboviţa parcă ar fi vrut să spele funinginea oraşului, aşa şi-a întins apele pretutindeni, nelăsând pe oameni să-şi clădească vetrele distruse. Cu toate astea Vodă a hotărât să se lucreze zi şi noapte, în aşa fel ca până la sfintele Paşte, care cădeau în acel an pe la începutul lunii mai, să fie totul gata. Aştepta oaspeţi de seamă, pe însuşi patriarhul Constantinopolelui, şi de aceea şi zorul de la Târgovişte, că nu era să arate preasfinţiei-sale faţa însângerată a ţării, şi tocmai de sfânta înviere.</p>
                  <p rend="justify">Pacoste mare erau însă tătarii, care nu se îndurau să plece, fiindcă marele han se lăuda pretutindeni că el adusese în scaun pe noul domn, iar acuma îi cerea plată pentru isprava lui. Atunci trimise Vodă pe boierii Fărcăşanu, Pardescu şi Gălăţeanu cu plângere la marele vizir, arătând că nu va mai putea ridica haraciul din pricina prădalnicilor tătari. Dar, până să se întoarcă aceştia de la Poartă, voievodul căută să-i împace cu tot felul de daruri mai mărunte, spre ciuda turcilor, care erau răsplătiţi numai cu făgăduieli.</p>
                  <p rend="justify">Apoi s-a mai întâmplat că şi oameni de rând voiau viaţa „caţaonului”, cum s-a întâmplat cu un grămătic, pe nume Dragomir. Fecior tânăr şi în putere, fără a se afla în slujba cuiva, fusese găsit în preajma voievodului, dosind un hanger sub veşmânt. S-a jurat el pe evanghelie că nu mai voia să înfăptuiască omorul, după ce se lămurise de bunătatea lui Mihnea-vodă şi-l auzise a fi român neaoş, dar proaspeţii slujitori domneşti ţineau să-şi arate zelul şi să-l ridice în ştreang pe păcătos. Atunci s-a băgat însuşi Vodă, şi l-a scăpat.</p>
                  <p rend="justify">Iertarea lui Dragomir nu mai miră pe nimeni, căci se cam obişnuiseră cu felul de a se purta al domnitorului, făcându-şi slugi din duşmani. Grămăticul însă se dovedi de mare folos, cunoscând scrierea latinească şi în măiestria slovelor era neîntrecut. Chiar a doua zi fu pus a scrie carte către alteţa-sa principele Râakoczy, ca din partea boierilor închinaţi domniei celei noi.</p>
                  <p rend="justify">Cu multă smerenie se rugau dregătorii, aşa cum poruncise însuşi Vodă, ca să îngăduie alteţa-sa pribegilor întoarcerea acasă, fiindcă sosise vremea muncilor pe ogoare şi n-avea cine s-o facă fără stăpân. Dacă nu s-ar fi făcut bucate în ţară, atunci nici cei din Ardeal nu s-ar fi îndestulat, căci aşa a fost dintotdeauna, să capete grâne de dincoace de munte în schimbul sculelor şi uneltelor de tot felul. Mai dădeau de ştire că noul domn poftea pace şi înţelegere cu măritul prinţ şi se ruga să fie izgonit aiurea mazilul Costandin, care umbla numai cu uneltiri şi vicleşuguri. De asemenea, zice măria-sa ca să fie luaţi banii de la fostul domn, care erau de fapt din vistieria ţării şi la mare ananghie se afla norodul din pricina asta, neavând de unde da birul. Iar cum se aflase că lângă Sibiu zăceau ruginite tunurile scoase din ţară de fugar, alteţa-sa era rugat cu plecăciune să îngăduie aducerea lor acasă. Ca încheiere i se amintea prinţului că Mihnea-vodă era bine văzut la Poartă şi nu s-ar fi dat în lături să pună o vorbă pentru stăpânul Ardealului.</p>
                  <p rend="justify">—  Meşteră mână ai, Dragomire! făcu domnitorul văzând scrisoarea. Nu care cumva s-o foloseşti fără ştirea domniei mele, că ţi-o retez!</p>
                  <p rend="justify">În cele din urmă sosi şi clipa întâlnirii cu marele han, întrucât Mihnea-vodă socotea că nu se putea altfel. Nu prea avusese când să se înfăţişeze la el şi mai cu seamă nu ştia cum avea să se poarte acolo. S-ar fi cuvenit să-i mulţumească pentru sprijin în dobândirea domniei, dar felul în care o făcea…  numai bine nu se chema.</p>
                  <p rend="justify">Poate că ar fi amânat cât mai mult, sau poate că niciodată n-ar mai fi dat ochii cu hanul, dacă oştenii lui Kadrî-paşa nu l-ar fi găbjit pe dumnealui slugerul Grigore Grecescu, care venea iar la Gazî Ghirai, cu o scrisoare din partea mazilului. Paşa nu-l cercetă pe prins şi, cum ştia că noul bey răscumpăra boierii români cu dragă inimă, dar şi cu bani grei, îl dădu lui Mihnea-vodă pentru câteva pungi burduşite. La rândul său, voievodul se intâlni cu noul supus şi văzu că era un bărbat în toată puterea, care i-ar fi putut fi de mare folos, căci era şi chipeş şi bogat. Nici nu vru să audă să i se dea banii de răscumpărare, ba îl şi ţinu pe lângă sine, vrând chiar să-i încredinţeze o slujbă mare. Slugerul făcea pe smeritul şi chiar se prefăcea a fi bucuros de noua domnie, gata să-l amăgească pe Vodă. Nu se îndoia că asemenea lui trebuia să se mai afle şi alţii în noul divan, iar întârzierea n-ar fi putut decât să-i aducă folos, aşa că nu pomeni nimic de întâlnirea ce trebuia s-o aibă cu hanul. Nenorocul lui a fost că Dragomir i-a şoptit lui Mihnea-vodă cine era de fapt. Bănuiala se dovedi întemeiată şi domnitorul nu mai putu de bucurie văzând pe ce „comoară” pusese mâna, căci Constandin-vodă se plângea de purtarea hanului, cu toate că fuseseră înţeleşi să se împotrivească şi el voinţei marelui vizir. Îi mai dădea de veste că şi prinţul Rakoczy s-ar împrieteni cu el, dacă i-ar da drumul acasă fostului său general Kemeny, apoi lucrul cel mai de seamă, că marele han avea gânduri de neatârnare faţă de Poartă, iar el, Constandin-vodă, în numele prinţului, îi făgăduia sprijin. Acuma, în schimb, îi cerea să-l alunge pe Mihnea cu turcii lui din ţară.</p>
                  <p rend="justify">Pe dată făcu Dragomir altă scrisoare asemenea cu aceasta, pe care o luă Vodă şi a doua zi plecă la Gherghiţa, unde se odihnea marele han Gazî Ghirai, fără vreun gând de plecare.</p>
                  <p rend="justify">Intră în frumosul cort de mătasă şi, făcând o plecăciune, îi zise în felul înflorat al musulmanilor:</p>
                  <p rend="justify">—  Inima mea saltă de bucurie când mă închin slăvitului urmaş al tuturor hanilor, stăpâni ai lumii şi prea-neânfricat braţ al Profetului. Pacea cu tine!</p>
                  <p rend="justify">Acesta mormăi ceva în loc de răspuns şi nu se arătă deloc încântat de un asemenea musafir neaşteptat, mai ales că-l ştia cu multe legături la sărai. Sosirea lui la Gherghiţa nu putea să fie semn bun, însă nu se pierdu cu firea, ci ţinu să-i amintească ce îndatorat îi era:</p>
                  <p rend="justify">—  Eu aşijderea mă bucur când văd că unii nu uită binele făcut şi vin să mulţămească, fie şi cu întârziere.</p>
                  <p rend="justify">—  Nu ştiu, slăvite han, dacă aş avea pentru ce. Ba, dacă ar cerceta vreun mare dregător cu de-amănuntul…</p>
                  <p rend="justify">—  Cutezi să spui că nu oştenii mei l-au izgonit pe beyul celălalt, făcându-ţi ţie slobodă calea? se răsti hanul.</p>
                  <p rend="justify">—  Aşa se pare şi s-ar fi cuvenit să-ţi aduc daruri pentru asemenea slujbă prietenească, numai că eu, fiind sărac, nu am mai avut de unde strânge bani, căci supuşii domniei mele, adică nu uita, mărite han, e vorba de cei din raialele padişahului, au fost duşi în robie de oştenii tăi. Poate că ei nu şi-au dat seama până acuma că n-au intrat în ţară duşmană, şi pentru asta am venit a te ruga să aibă grijă acum, la plecare.</p>
                  <p rend="justify">—  Asta-i curată neobrăzare, beyule, şi nu ştiu ce mă opreşte să nu te atârn în ştreang. Vrei să mă alungi din ţară? De ce să plecăm? Am să te zdrobesc!</p>
                  <p rend="justify">—  Nu cred că ai face bine, slăvite urmaş al marilor hani, rânji Mihnea-vodă, scoţându-l pe tătar din sărite.</p>
                  <p rend="justify">—  Ba, cumva, trebuie să mă tem de tine? se sumeţi Ghirai.</p>
                  <p rend="justify">—  Nici vorbă, numai că va trebui să dai seamă lui Mehmet Koprulu-paşa. Şi nu de moartea mea…</p>
                  <p rend="justify">— Ce amestec are el? tresări hanul.</p>
                  <p rend="justify">—  Fiindcă l-am înştiinţat eu însumi că încă mai eşti în ţară şi că-l aştepţi pe Rakoczy cu oastea, pentru ca împreună să loviţi împărăţia.</p>
                  <p rend="justify">—  Eşti nebun! De unde ai mai scornit şi asta?</p>
                  <p rend="justify">Domnitorul porunci atunci lui Dragomir să citească scrisoarea şi el însuşi i-o tălmăci hanului, nu fără oarecare batjocură. Pe măsură ce vorbele proaste ale mazilului îl înfundau mai rău, marele han se înroşea de credeai că are să crape de furie.</p>
                  <p rend="justify">— Minciună! Scrisoare ticluită de tine. Nici măcar nu are pecete.</p>
                  <p rend="justify">—  Asta nu, răspunse domol Mihnea-vodă, însă cealaltă le are pe toate, şi am s-o trimit sadrazamului. Multă bucurie are să-i facă lui Nureddin-Mahmud, care pribegeşte printre leşi şi-ţi râvneşte locul. Nu crezi, puternicule Gazî Ghirai?</p>
                  <p rend="justify">Auzind numele duşmanului său de moarte, care uneltea pe undeva, prin Lehia, hanul simţi fiori de gheaţă prin şira spinării. Cu marele vizir nu era de glumit, iar dacă într-adevăr ticălosul de ghiaur ar avea o asemenea scrisoare era pierdut.</p>
                  <p rend="justify">— Cât vrei pe ea? gâfâi tătarul.</p>
                  <p rend="justify">—  Pe asta ţi-o dau degeaba! arătă el hârtia din mâna lui Dragomir.</p>
                  <p rend="justify">—  Ştii bine pe care! N-o trimite, şi cădem la învoială. Te plătesc în aur curat.</p>
                  <p rend="justify">—  Preaînălţate han al hanilor, urmaş al vestitului Gingis, eu nu vreau bani, ci dimpotrivă, am să-ţi dau, când voi avea.</p>
                  <p rend="justify">— Atunci?!</p>
                  <p rend="justify">—  Să te întorci acasă, mulţumindu-te cu robii luaţi până acum niciunul mai mult. Apoi să nu cumva să mai aprindeţi satele, că n-are cine le stinge şi voi fi silit să-l rog pe slăvitul sadrazam să-mi trimită oameni, care se vor întreba cine a dat foc.</p>
                  <p rend="justify">Era prea străvezie ameninţarea, ca să nu priceapă chiar şi marele han, dar se stăpâni.</p>
                  <p rend="justify">—  Am să-ţi fac pe voie, dar parcă ziceai că vrei să-mi plăteşti tu? Aşa s-ar cuveni totuşi!</p>
                  <p rend="justify">—  Nu pentru ce-aţi făcut prin ţară, ci ca să-i dai drumul generalului Kemeny, pe care-l ţii rob.</p>
                  <p rend="justify">—  Este ozanul meu şi nici el nu vrea să mai plece de la mine, unde este cinstit cum se cuvine. La Rakoczy nu mai are unde se duce, căci nici acesta nu mai are ţară.</p>
                  <p rend="justify">—  Foarte adevărat! Tocmai de aceea m-am socotit să mi-l trimiţi la Târgovişte, iar eu mă leg să-ţi dau cincizeci de mii de venetici de aur. Nu-s de aruncat. Apoi, nici nu-i bine să se ştie la Înalta Poartă că ai pe lângă tine pe prietenul lui Rakoczy. Nu crezi?</p>
                  <p rend="justify">—  Tu nu eşti om, ci însuşi Şeitan! scrâşni Gazî Ghirai. Când ai să-mi cazi în mână, te jupoi de viu.</p>
                  <p rend="justify">—  Ei, vezi, slăvite han? zâmbi subţire Mihnea-vodă. Eşti pătimaş, iar eu nu sufăr să te am de duşman. Ba mai mult chiar, vreau să fim prieteni! şi luă scrisoarea de la Dragomir, înmânându-i-o râzând.</p>
                  <p rend="justify">—  Am să-ţi fac pe voie, deocamdată. Dar când ai să-mi trimiţi banii pentru rob, să pui şi scrisoarea cea adevărată şi abia atunci am să uit că m-ai înfruntat.</p>
                  <p rend="justify">—  Bineînţeles, viteazule urmaş al marilor hani! se închină Vodă cu mâna pe inimă.</p>
                  <p rend="justify">—  Năpârcă! şuieră printre dinţi hanul, dar fu auzit.</p>
                  <p rend="justify">—  Asemenea cuvinte rămân de obicei înăuntrul sufletului. Şi nu se spun unui prieten. De altfel, eu ţi-o spun pe faţă că nădăjduiesc să nu ne mai întâlnim, căci nu pot ţine în loc olăcarul, ca să nu afle cumva Kadrî-paşa…</p>
                  <p rend="justify">De astă-dată sudălmile rămaseră în capul marelui han, însă nu se putu ţine să nu scuipe înciudat, după ce musafirul îi întoarse spatele.</p>
                  <p rend="justify">Pe drum, măria-sa numai că nu chiuia de bucurie şi-i spuse lui Dragomir:</p>
                  <p rend="justify">—  Azi a fost o zi mare. Am biruit tătarii şi i-am izgonit din ţară. Mai multe n-am să spun până n-oi vedea, dar tu să ai grijă de scrisoare ca de ochii din cap.</p>
                  <p rend="justify">Într-adevăr, la numai o săptămână după întâlnirea de la Gherghiţa, ordiile tătăreşti apucară calea întoarsă şi, spre uimirea tuturor, nu mai luară nici un rob şi nu dădură foc nici măcar unei căpiţe de paie. De altfel nici nu mai erau! În schimb, şi-au dat în petec de îndată ce au intrat în Moldova, care nu mai avea stăpân. În vinerea luminată a sosit şi înalt-preasfinţitul patriarh Macarie al Constantinopolelui, însoţit de vestitul cărturar-călugăr Pavel din Alep şi fură găzduiţi cu toată cinstea la monastirea Dealu. Măria-sa le ieşise în întâmpinare la intrarea în oraş, dinspre Găeşti, şi au mers tot timpul împreună, până sus, pe deal, la sfânta ctitorie. La sfatul de taină ce avu loc după slujba vecerniei, înaltul chiriarh îşi dezvălui ţinta călătoriei lui prin ţările de la marginea de miazănoapte a împărăţiei.</p>
                  <p rend="justify">—  Fiule prea-iubit de Dumnezeu, ne bucurăm din adâncul inimii noastre că pronia cerească te-a ales pe tine ca să fii braţul izbăvitor al creştinilor de sub urgia păgânească. Marea împotrivire şi flacăra răscoalei trebuie să pornească de pe aceste meleaguri atât de greu încercate.</p>
                  <p rend="justify">—  Trebuie să înţeleg, înalt-preasfinţite, că este şi o minte, câtă vreme eu nu sunt decât „braţul”, nu-i aşa?</p>
                  <p rend="justify">—  Sfânta noastră biserică pravoslavnică, fiule, este capul, şi să nu te îndoieşti nici o clipă că nu Dumnezeu gândeşte prin judecata slujitorilor lui.</p>
                  <p rend="justify">Chiar dacă ar mai fi avut unele îndoieli, Mihnea-vodă se dumeri cine era conducătorul tuturor uneltirilor împotriva padişahului. I se cerea o mare îndrăzneală, dar fără oaste şi mai ales cu bani cât mai puţini.</p>
                  <p rend="justify">—  Năzuinţe frumoase, ce-i drept, şi nu sunt eu cel care să se tragă la o parte de la marea luptă, dar ţărişoara asta, în care domnesc eu acuma, este prea mică şi sleită de putere…</p>
                  <p rend="justify">—  Fă-o mare şi bogată, bazileule! răspunse patriarhul. Numai aşa va fi demnă de tine şi de strălucitul tron pe care-l vei dobândi în Costantinya noastră.</p>
                  <p rend="justify">—  Oricum, nu cred că românii ar fi prea bucuroşi să se bată departe de fruntariile lor.</p>
                  <p rend="justify">—  Tocmai pentru aceea, principe, vorbi şi cuvioşia-sa Pavel, trebuie ca mai întâi să faci iarăşi Dacia de altădată. Valahii te-ar sprijini, căci, mai înaintea ta, voievodul Mihai a dovedit că ţara se poate întemeia. Aici va trebui să-şi găsească adăpost şi mai cu seamă ajutor împărăţia reînviată a romeilor.</p>
                  <p rend="justify">— Dar bani?! întrebă domnul.</p>
                  <p rend="justify">—  Se vor găsi! căută să-l potolească patriarhul. Să ştii însă că oamenii aceştia, de pe aici, şi-ar da viaţa şi pe degeaba numai să se vadă cu toţii laolaltă.</p>
                  <p rend="justify">—  Nu mă-ndoiesc, zâmbi Mihnea-vodă, dar nu ne mai putem bate cu măciuca. Ne trebuie arme de foc, iar acestea costă…</p>
                  <p rend="justify">Nu primi răspunsul, dar poate că din pricina unui călugăr ce-şi băgă sfios capul pe uşă şi-i pofti la slujba prohodului, fiind aşteptaţi de vlădica Ignatie.</p>
                  <p rend="justify">Noaptea învierii însă o prăznuiră chiar în biserica domnească din oraş şi patriarhul însuşi vesti din altar minunea, după care porniră cu toţii să înconjoare pe jos oraşul, cu lumânările aprinse în mână. Asta a plăcut nespus de mult dumnealui cărturarului Pavel, care avea să scrie mai târziu că numai în îndepărtata Moscovie mai văzuse aşa ceva.</p>
                  <p rend="justify">După sfânta sărbătoare chiriarhul şi însoţitorii lui părăsiră ţara, mergând mai departe către miazănoapte, dar făgăduiră ca de Rusalii să se întoarcă, spre a lua parte la târnosirea mitropoliei Bucureştilor. Liniştea şi pacea părea să se fi aşternut pe la hotare şi, mai cu seamă după plecarea tătarilor, oamenii prinseră a se mai întoarce pe la vetrele lor, care mai scăpaseră cu viaţă. Ba veneau şi bejeniţii din Ardeal, iar câte un ogor arat, ici şi colo, umplea sufletul de nădejdea unei vieţi mai bune.</p>
                  <p rend="justify">Puţini erau aceia care ştiau că de Rusalii, o dată cu slujba târnosirii bisericii, avea să aibă loc şi încoronarea voievodului. Când se înfăţişară boierii veliţi şi toţi cei chemaţi, au fost puşi în faţa faptului împlinit, mai cu seamă Kadrî-paşa, care a rămas cam încurcat de cele petrecute sub ochii lui.</p>
                  <p rend="justify">Slujba a fost făcută iarăşi de către patriarh şi de vlădica Ignatie, însă când să pună măria-sa obolul, ban de aur pentru sfântul lăcaş, a băgat de seamă că fusese pregătit un guruş. Ce-i drept, tare lustruit şi strălucea de-ţi lua ochii, dar era păgân, încât domnitorul l-a aruncat cu scârbă la pământ.</p>
                  <p rend="justify">—  Să fie adus un ban creştinesc! porunci el.</p>
                  <p rend="justify">Păun, care-i era prin preajmă, se şi repezi cu un zlot unguresc, la fel de bine curăţat, neîncăpând vreo îndoială că erau înţeleşi de mai înainte. Murmure surde se auziră pe dată şi feţe îngrijorate se uitară primprejur să vadă dacă nu cumva se aflase şi vreun turc pe acolo. Se liniştiră când îşi dădură seama că paşa şi oştenii lui se opriseră în afara zidurilor „spurcatului lăcaş de rugăciune”, dar s-au găsit binevoitori care să-l înştiinţeze de cele petrecute.</p>
                  <p rend="justify">Turcul ar fi vrut să facă ceva, dar n-a mai avut când, fiindcă toată lumea ieşi din biserică şi pe treptele de la intrare avu loc slujba de încoronare, ca să vadă întreg norodul adunat acolo. De astă-dată însă a fost rândul paşei să se lumineze la faţă, văzând că ceea ce pusese patriarhul pe capul domnitorului, semăna cu un „toskul”, aşa cum purtau căpeteniile ienicerilor. Îndată se şi auziră vorbe de nemulţumire, mai cu seamă printre boieri, care-şi ziceau că era un semn rău, căci asemenea căciulă turcească ar fi vrut să însemne prefacerea ţării în paşalâc, în vreme ce stăpânul se purta ca un ciorbagi-paşa. Nu se uitau că boneta era plină de nestemate şi costase o avere. Mulţumirea de pe faţa turcului era destul de grăitoare pentru ei. Curând aveau să se pomenească în inima ţării şi cu geamii turceşti, doamne-fereşte…</p>
                  <p rend="justify">Dar şi mai uimiţi fură cei din preajma bătrânului boier Costandin Cantacuzino, care nu se mai putu ţine:</p>
                  <p rend="justify">—  Dumnezeule, dar acesta era acoperământul împăraţilor de la Bizanţ! Ce să însemneze oare?!</p>
                  <p rend="justify">—  Crezi? îl întrebară vreo câţiva.</p>
                  <p rend="justify">Apoi zvonul se lăţi, până când măria-sa, întorcându-se cu multă pohfală, grăi către norod:</p>
                  <p rend="justify">—  Prealuminaţi oaspeţi şi cinstite feţe bisericeşti au boiereşti, care vă aflaţi alături de domnia mea la împlinirea voinţei lui Dumnezeu, poftesc a vă da ştire că voi trage sabia cu osârdie spre a întâmpina orice tulburare adusă neamului şi ţării. Iar pentru a pricepe şi cei mai îndărătnici, începând din clipa asta mă voi chema Io Mihai Radu, în cinstea străbunului martir de la Turda!</p>
                  <p rend="justify">—  Trăiască măria-sa Mihai-vodă! tună o voce din mulţime şi pe dată uralele prinseră a răsuna din sutele de piepturi.</p>
                  <p rend="justify">Singuri turcii lui Kadrî-paşa rămaseră nepăsători în faţa uriaşei bucurii, căci nu puteau pricepe spusele voievodului. Se traseră şi îşi dădură ghes în trapeza monastirâi, unde fusese întina masă-mare pentru ei, ca să nu fie la vederea ghiaurilor când se vor cinsti cu „sângele lui Christos”, oprit lor de sfântul coran. Ceilalţi se repeziră şi ei curând la mesele întinse ca la hram prin toată ograda bisericii, şi s-a încins un chiolhan în lege.</p>
                  <p rend="justify">Frigări uriaşe rumeneau berbeci întregi şi chiar nişte boi pentru prostime, iar pentru feţele mai alese numai miei ghivirdici, viţei de lapte ori vânat de tot soiul. Butoaiele de vin erau la îndemână şi cu toţii închinară atât de mult pentru noua domnie, încât la lăsatul serii se încurcară cărările, ba chiar şi oştenii lui Kadrî-paşa se amestecară în cele din urmă cu mulţimea.</p>
                  <p rend="justify">După golirea câtorva pocale cu vin de Pietroasele, boierii deveniră mai slobozi la gură şi cutezară să-l întrebe pe Vodă dacă era adevărat că noua coroană era creştină.</p>
                  <p rend="justify">—  De bună-seamă, cinstiţi prieteni. Iacă, sfinţia-sa Macarie vă poate pune mărturie.</p>
                  <p rend="justify">—  Noi ne temeam că pofteşti a ne turci! zise banul Preda, zâmbind cu înţeles şi închinând o cupă.</p>
                  <p rend="justify">Râseră cu toţii de asemenea gânduri proaste şi voia-bună domni până la răsăritul lunii, cu mult după miezul nopţii. Atunci au îndrăznit şi alţii, anume să-şi dea părerea că nu făcuse bine batjocorind banul turcesc. Mai cu seamă vel-vistiernicul Pârvu Vlădescu se arăta foarte îngrijorat.</p>
                  <p rend="justify">—  Bine că-mi aminteşti, boierule! răspunse domnul. Ca să nu mai fim siliţi a lua de la vecini, am hotărât să facem bani româneşti, de-ai noştri, că doar om găsi şi noi aur. Pe ei vor pune să fie scris: „Şi deus nobiscum, quis contra nos?” – Aşa să faci, măria-ta! încuviinţă bucuros dumnealui Badea Uşurelu, care se cherchelise de-a binelea. Numai…  să mă ierţi că eu, din pricina păcătosului de vin, am înţeles şi n-am prea înţeles ce-ai zis.</p>
                  <p rend="justify">—  Nu-i de mirare, Badeo, că sunt vorbe latineşti! îl lumină vel-logofătul Udrişte Năsturel.</p>
                  <p rend="justify">—  Aha! Papistăşeşti? Şi eu care puteam să jur că am priceput, dar dădeam vina pe băutură…</p>
                  <p rend="justify">—  N-ai greşit! urmă boierul Udrişte. Limba noastră e tare asemănătoare, căci aşa vorbeau străbunii noştri.</p>
                  <p rend="justify">Dar vel-postelnicul se dădu bătut. Îşi aplecă pletele asupra mesei şi se puse pe sforăit, fiind cel dintâi care încetă „lupta” cu înşelătoarea licoare.</p>
                  <p rend="justify">Numai oaspeţii greci, aflând din gura lui Păun cam ce vorbea domnitorul, nu părură prea încântaţi.</p>
                  <p rend="justify">— Are să se dea el pe brazdă! mormăi chiriarhul, în vreme ce dumnealui Pavel din Alep dădu din cap cu îndoială.</p>
                  <p rend="justify">Două zile mai târziu, Kadrî-paşa dori să afle ce spuse beyul de întâmplarea cu banul turcesc la târnosire, despre care vuia tot târgul. Fu primit cu toată cinstea ce i se cuvenea în palatul proaspăt zugrăvit şi, după salamalecurile şi temenelile amândurora, voievodul porunci cafele şi dulceţuri.</p>
                  <p rend="justify">—  Am auzit că nu prea îndrăgeşti aurul măritului nostru padişah! zise deodată musafirul. Se zice că l-ai fi călcat în picioare.</p>
                  <p rend="justify">—  Am să-ţi dovedesc, prietene, cât de puţin preţ pun eu pe aur, căci în pungile astea bătute cu mărgăritare sunt numai bani buni, de toate soiurile, iar eu ţi le dăruiesc cu dragă inimă.</p>
                  <p rend="justify">Ochii paşei străluciră cu lăcomie, înşfăcând pungile.</p>
                  <p rend="justify">—  Trebuie să mărturisesc, urmă Vodă, că aşa s-a întâmplat, dar am făcut-o pentru prostime, ca să mă creadă că sunt creştin. În acest fel îmi va da tot aurul de care am anta trebuinţă.</p>
                  <p rend="justify">—  Eşti isteţ, beyule, viclean ca o vulpe! Mie însă întotdeauna mi-au plăcut oamenii descurcăreţi. Fereşte-te de omul tău, Pârvu Vlădescu…</p>
                  <p rend="justify">—  El ţi-a spus de întâmplarea din biserică, nu-i aşa?</p>
                  <p rend="justify">—  N-am zis nimic, dar nu ţi-e credincios decât pe faţă.</p>
                  <p rend="justify">Apoi au mai vorbit şi despre tătari, despre ardeleni şi moldoveni, precum şi câte ceva de cunoştinţele lor de prin Istanbul, după care Kadrî-paşa îşi luă darul şi plecă mulţumit. În sinea sa însă, îşi zise: „Mare pezevenchi! Socoate el că m-a îmbrobodit numai cu un pumn de galbeni? Se înşeală! Va trebui să scoată înzecit!” La rândul său, şi voievodul îl suduia în gând şi îşi făgăduia să-i ia îndărăt pungile, ori să i le vâre pe gât. Dar feţele lor erau numai un zâmbet. ÎN SLUJBA ALTEŢEI-SALE PRINCIPELE PRINCIPELE RAKOCZY îl luă prieteneşte de braţ pe baronul Borlovany şi păşi alături de el pe aleile din grădina castelului Petky. Se afla acolo ca musafir, la vânătoare şi odihnă, dar omul lui Kemeny îl găsi şi ceru să fie primit, spre a-i aminti că timpul trecea şi fostul general zăcea tot în robia tătărească.</p>
                  <p rend="justify">—  Nu ştiu de unde să scot atâţia de mulţi bani, se căina prinţul, către bănăţean. Mai cu seamă că acuma, ajungând în mâna marelui han, va fi şi mai greu.</p>
                  <p rend="justify">Cât pe ce era să-i spună Lazăr că, decât să fi dăruit o sută e mii de ducaţi marelui vizir, mai bine i-ar fi trimis tătarilor, dar însuşi alteţa-sa îl lămuri:</p>
                  <p rend="justify">—  Dacă noul voievod de la Târgovişte mi-ar fi trimis mie banii, aş fi ştiut ce să fac cu ei, dar aşa, s-a apucat de capul lui să-i dea lui Koprulu, în numele meu. Şi măcar de i-ar fi primit!</p>
                  <p rend="justify">— Cine? Mihnea-vodă?</p>
                  <p rend="justify">Lazăr era descumpănit, căci nimeni nu ştia de acest amestec al domnului muntean, el crezând, asemenea celorlalţi, că însuşi prinţul încercase să-l îmbuneze pe turc.</p>
                  <p rend="justify">—  Te miră, văd bine, dar să ştii că eu însumi sunt uimit, să fie oare chiar atât de bogat? Rhedey, care l-a cunoscut la Poartă, zice că ar fi omul de credinţă a turcilor…</p>
                  <p rend="justify">— Atunci pentru ce s-o fi făcut?</p>
                  <p rend="justify">—  Mi-ar place să ştiu şi eu. Vezi, pentru aceea m-am gândit la domnia-ta, Borlovany. În ciuda numelui, ştiu că eşti din neamul lui şi, vorbindu-i limba, poţi fi un sol de taină pentru mine.</p>
                  <p rend="justify">—  Să mă duc la Târgovişte?</p>
                  <p rend="justify">—  Da! Ai să-l tragi de limbă şi poţi să-ţi dai seama în ce ape se scaldă, mai ales dacă nu cumva este o iscoadă a pagânilor, ce încearcă să se strecoare printre noi.</p>
                  <p rend="justify">— Dar cu tătarii ce facem?</p>
                  <p rend="justify">—  Am să stau cu ei de vorbă la Bălgrad, căci am înţeles că însuşi feciorul marelui han a venit în solie. Este un semn bun şi nădăjduiesc să mai scad din preţul răscumpărării, chiar dacă…</p>
                  <p rend="justify">Nu apucă să-şi isprăvească vorba, fiindcă Lazăr îl doborî pământ, acoperindu-l cu trupul lui, în vreme ce două săgeţi zbură zbârnâind pe deasupra. Rămaseră aşa preţ de câteva clipe, după care se târâră amândoi până în spatele unui tufiş.</p>
                  <p rend="justify">—  L-ai văzut? întrebă şoptit prinţul.</p>
                  <p rend="justify">—  Erau doi, dar nu cred să ne mai aştepte.</p>
                  <p rend="justify">—  Mi-ai scăpat viaţa, Borlovany, şi n-am să uit aceasta. Îţi mulţumesc, prietene! zise prinţul ridicându-se şi întinzându-i mâna.</p>
                  <p rend="justify">— Asta, fiindcă vorbeam despre tătari! zâmbi amar Lazăr.</p>
                  <p rend="justify">—  Da’ de unde? Anume au folosit săgeata, să nu-mi dau seama că tot banii austriecilor au întins coarda arcului. Mai ales că au fost plătiţi doi ucigaşi, ca să nu le mai scap.</p>
                  <p rend="justify">—  Atunci zic, alteţă-serenisimă, să-mi fie îngăduit să merg eu în spate până intrăm în castel. N-au să mai risipească bâzâitoarele pe mine.</p>
                  <p rend="justify">—  Mă îndatorezi şi mai mult prin credinţa ce mi-o porţi! Îl înţeleg acum şi pe Kemeny, pentru ce te preţuia atâta. Eşti un om dintr-o bucată şi mă bucur că nu m-am înşelat când m-am hotărât să te trimit peste munte. N-ar fi peste poate ca bogatul voievod să-l scoată pe bunul nostru rob Ianos. Dar mai întâi să vorbesc cu solii tătari, şi pe urmă ai să pleci.</p>
                  <p rend="justify">Castelanul Petky Istvan fu cuprins de mânie auzind ce se întâmplase şi pe dată se avântă el însuşi pe urmele ucigaşilor, dar nu mai dădu peste ei.</p>
                  <p rend="justify">—  N-are rost să-ţi faci sânge rău, dragă Istvan! îi zise prinţul. Mi-am dat seama că prietenii mei din Praga şi Viena nu m-au uitat, şi ar trebui să mă bucure. Cu atât mai mult va trebui să facem în aşa fel încât cei de la Iaşi să-l alunge pe noul lor domnitor şi să-l aducă înapoi pe pribeagul Gheorghe Ştefan, care s-a adăpostit la noi.</p>
                  <p rend="justify">Apoi, laolaltă cu Borlovan au pus la cale cele două solii în părţile de peste munte, căci amândoi voievozii erau fugiţi sub oblăduirea princiară şi trebuia făcut ceva pentru ei. Tot împreună plecară şi la Bălgrad, unde alteţa-sa primi pe trimişii tătarilor. Se cruci de-a dreptul aflând că marele han se învoise să i-l trimită pe robul Kemeny lui Mihnea-vodă, la Târgovişte. Ar fi putut să-i pară bine, căci scăpa de o cheltuială şi, pe deasupra, fostul general s-ar fi aflat printre creştini, la numai doi paşi de casă. Cu atât mai mult grăbi plecarea lui Borlovan, înainte de cea a lui Petky. Câtă vreme hălăduise prin preajma lui Kemeny, bănăţeanul învăţase câte ceva, dar mai cu seamă să-şi ţină gura şi să caute să afle cât mai multe. Tocmai ceea ce-i cerea şi prinţul! Acuma era de mai bine de două zile pe drum şi tocmai trecuse de curând creasta muntelui în drum spre Rucăr, când oştenii din fruntea suitei lui făcură semn de oprire, arătând spre trupurile unor spânzuraţi la marginea drumului, de crengile unui stejar.</p>
                  <p rend="justify">—  După veşminte par a fi tătari! spuse Lazăr, bănuitor. De altfel, nu de multă vreme au fost osândiţi, judecând după cum arată. Te pomeneşti că or fi tocmai solii hanului, care au plecat înaintea noastră spre Târgovişte?! Cine s-o fi făcut?</p>
                  <p rend="justify">—  Oamenii din partea locului, înălţimea-ta! răspunse Simion Horşa, slujitorul lui de credinţă, care dăduse peste leşuri. Numai că păcătoşii ăştia aşa se aseamănă între ei, că nu-ţi poţi şti care-i unul, care-i altul.</p>
                  <p rend="justify">—  Oricum, este vorba de o răzbunare şi, dacă ţinem seama că păgânii şi-au cam făcut de cap pe meleagurile noastre, nu-i de mirare să aflăm asemenea fapte.</p>
                  <p rend="justify">Erau gata să plece mai departe, dacă nu s-ar fi băgat în vorbă un fecior spătos, de prin părţile Năsăudului:</p>
                  <p rend="justify">—  Pe la noi se zice că ştreangul spânzuratului poartă noroc, luminăţia-ta. Îngăduie să-mi iau şi eu unul.</p>
                  <p rend="justify">—  Ce-ţi veni, măi Zamfire? râse Lazăr. Cu spada, nu cu frânghia te poţi căpătui! Dar, dacă ţii cu tot dinadinsul, n-ai decât. Ba n-ar fi rău să le tăiaţi la toţi şi să-i ducem într-un loc să-i acoperim cu bolovani, ca nu cumva să vină solii pe urmele noastre şi să se mânie, dacă nu vor fi fost chiar ei precum am zis.</p>
                  <p rend="justify">Abia apucaseră să îngrămădească pietroaiele peste morţi, când se auziră paşi prin pădure, trosnind crengile uscate sub picior de om, fără nici o îndoială. Puseră toţi mâna pe spade, dar se liniştiră când li se înfăţişă un zdrenţăros însângerat.</p>
                  <p rend="justify">—  Cine eşti şi ce pofteşti? se răsti la el Borlovan. Nici nu i-a trecut prin cap că n-ar putea fi vorba de vreun localnic, şi de aceea vorbise româneşte.</p>
                  <p rend="justify">—  Eu nu sunt decât un biet rob, boierule, răspunse strainul plecând capul. Stăpânul meu…</p>
                  <p rend="justify">Se opri însă pe dată, pregetând să vorbească.</p>
                  <p rend="justify">—  Ce-i cu el? Spune ce-ai vrut să spui! Dar nu pricep cum de te mai socoteşti rob, de vreme ce te afli pe pământ românesc? Acasă la tine, după cum bănuiesc.</p>
                  <p rend="justify">—  Vezi domnia-ta, boierule, eu sunt grec de neam şi n-am fost asuprit de stăpânul meu, dar, oricum, nu aş fi părăsit un rănit, la necaz de moarte…</p>
                  <p rend="justify">—  Nu cumva aţi fost împreună cu cei de colo? întrebă Simion, arătând crengile copacului, rămase acuma goale.</p>
                  <p rend="justify">— Ba da, boierule!</p>
                  <p rend="justify">— Solia? se îngrijoră Borlovan.</p>
                  <p rend="justify">— Da!</p>
                  <p rend="justify">Vestea nu-i fu pe plac solului ardelean, căci dacă feciorul lui Gazî Ghirai fusese ucis, nici Kemeny n-ar mai scăpa cu viaţă.</p>
                  <p rend="justify">—  Cine a cutezat să facă asemenea mârşăvie? întrebă Lazăr.</p>
                  <p rend="justify">—  Nişte oşteni domneşti.</p>
                  <p rend="justify">— Ardeleni?</p>
                  <p rend="justify">—  Da’ cine-i deosebeşte? dădu din umeri robul. Tot româneşte vorbeau între ei.</p>
                  <p rend="justify">—  Pentru ce nu le-aţi spus că sunteţi soli?</p>
                  <p rend="justify">— Nu ne-au dat răgaz să scoatem nici o vorbă, căci ne-au sărit în spate pe negândite.</p>
                  <p rend="justify">Borlovan rămase pe gânduri, fiindcă dacă printre cei morţi se afla şi trupul mârzacului ar fi trebuit să-l ducă îndărăt, la Bălgrad, spre a se mai domoli mânia hanului.</p>
                  <p rend="justify">—  Arată-mi care ţi-e stăpânul! îl îndemnă el pe rob şi se îndreptă spre movila de bolovani.</p>
                  <p rend="justify">— Nu-i acolo. Deocamdată încă mai suflă, căci am izbutit să-l trag din calea răufăcătorilor.</p>
                  <p rend="justify">— Du-ne la el!</p>
                  <p rend="justify">—  Nu mai înainte de a-mi spune cine sunteţi domniile-voastre! se împotrivi robul. Nu vă fie cu supărare, dar vă cer să juraţi pe sfânta cruce, ca adevăraţi creştini, că nu-i veţi lua viaţa nefericitului meu stăpân.</p>
                  <p rend="justify">—  Fii pe pace! Suntem şi noi soli şi nu vom îngădui să fie încălcate drepturile unor oameni paşnici. Alteţa-sa prinţul Rakoczy este cel care ne proteguieşte pe toţi şi mă jur că am să-l ajut pe feciorul hanului, ba am să şi cer socoteală voievodului de la Târgovişte pentru cele întâmplate. Tu să nu uiţi toate acestea şi să-i spui marelui han purtarea slujitorilor lui Kemeny Ianos, care încă mai este în puterea lui.</p>
                  <p rend="justify">— Poetul? se lumină la chip străinul.</p>
                  <p rend="justify">— L-ai văzut?</p>
                  <p rend="justify">—  Cum să nu? Toată curtea marelui han îl slăveşte pentru dulceaţa vorbelor sale şi măiestria stihurilor.</p>
                  <p rend="justify">—  Ei bine, ai să ne povesteşti mai pe urmă, dar acuma du-ne la stăpânul tău, căci am înţeles că-i grav rănit şi să nu fie prea târziu.</p>
                  <p rend="justify">Oştenii din suita lui Lazăr nu scoaseseră o vorbă în toată această vreme, dar la porunca bănăţeanului coborâră într-o râpă, urmându-l pe rob.</p>
                  <p rend="justify">—  Nu cumva să fie vreo capcană! şopti Zamfir la urechea lui Oargă, bunul său prieten.</p>
                  <p rend="justify">—  După cum arată zdrenţărosul, nu pot crede. Nu ştiu de ce, dar socot că a spus adevărul, aşa că n-ai teamă. Hai!</p>
                  <p rend="justify">Lunecară pe frunzişul putred până la pârâiaşul din vale, unde, într-o scorbură, dădură peste rănit. Veniră apoi şi alţii şi cu multă grijă îl ridicară pe feciorul hanului, care era îmbujorat la faţă din pricina fierbinţelilor. Îl aşezară pe un pled legat între doi cai şi o porniră domol către Rucăr, dar robul se alătură la scara calului lui Borlovan, lăsându-şi stăpânul în grija oştenilor ce se arătaseră atât de binevoitori. Totuşi, dosise în sân un mic jungher, iar dacă i s-ar fi întâmplat ceva stăpânului său, s-ar fi năpustit asupra „boierului”, ameninţându-l. Văzând însă că se purtau frumos cu el, se mai linişti, ba se şi încrezu în aceşti străini sosiţi când nu se putea mai bine.</p>
                  <p rend="justify">Ajungând în sat a fost chemată o doftoroaie, care s-a apucat pe dată să-l oblojească pe rănit, dar trebuiau să-l ducă mai departe în căruţă, că altminteri nu se putea. Însă Borlovan nu îndrăznea să se înfăţişeze domnitorului de la Târgovişte împreună cu tătarul, căci nu ştia cum avea să se poarte faţă de el. Nu voia cu nici un chip să-i facă vreun rău feciorului de han, ca nu cumva să se răzbune taică-său pe Kemeny.</p>
                  <p rend="justify">—  Simioane! îşi chemă el slujitorul. Alege tu vreo patru oameni mai dezgheţaţi, care să meargă înaintea noastră la curtea domnească, spre a iscodi ce gânduri sunt pe acolo.</p>
                  <p rend="justify">— Mă duc eu.</p>
                  <p rend="justify">—  Ba nu! Ai să rămâi cu mine, că aici va fi primejdia cea mai mare. Cei care i-au spânzurat pe tătari pot fi la pândă, fiindcă mai sunt doi martori în viaţă. Pricepi?</p>
                  <p rend="justify">—  Da, încuviinţă Horşa. Mă gândesc la Zamfir…  Imre…  Gliga şi Oarcă.</p>
                  <p rend="justify">—  Destui! îi ştiu, şi cred că sunt cei mai nimeriţi. Să plece îndată!</p>
                  <p rend="justify">Cei patru încălecară la poruncă şi dădură pinteni pe drumul spre Târgovişte. De acolo aveau să se întoarcă şi cu o căruţă, asta numai dacă domnitorul nu cumva era împotriva tătarului, astfel rănitul avea să fie trecut peste munte, în Ardeal, însoţit de Simion şi jumătate din oştenii suitei.</p>
                  <p rend="justify">Trecând de stânca lui Negru-vodă, acolo unde râul Dâmboviţa face un cot ca s-o ocolească, fură înconjuraţi de o ceată de seimeni domneşti, după cum îi arătau veşmintele.</p>
                  <p rend="justify">—  Ia staţi măi, oameni buni! ridică palma unul spătos, ce părea a le fi căpetenie. Cine sunteţi şi încotro vă duceţi?</p>
                  <p rend="justify">Mâinile bătătorite îi dădeau de gol că erau mai obişnuite cu sapa şi lopata, decât cu spada, aşa că Zamfir îi răspunse cam în doi peri:</p>
                  <p rend="justify">—  Drumeţi!</p>
                  <p rend="justify">— Rămâne de văzut. Eu am întrebat deajuns de limpede, nu?</p>
                  <p rend="justify">—  Află atunci că şi noi suntem oşteni, ca şi voi, dar în slujba alteţei-sale prinţul Rakoczy, şi avem o treabă la domnie.</p>
                  <p rend="justify">—  Apăi, voievodul nu mai este acolo, clipi şiret celălalt şi se uită spre tovarăşii săi. A trecut mai deunăzi la Braşov.</p>
                  <p rend="justify">Năsăudeanul făcu ochii mari, neştiind ce să creadă.</p>
                  <p rend="justify">— Nu cumva a fost mazilit? se băgă Imre.</p>
                  <p rend="justify">—  Cam aşa a vrut păgânul, numai că noi, norodul, ne-am împotrivit şi-l ţinem tot pe el de adevăratul stăpân, şi nu pe venetic.</p>
                  <p rend="justify">—  Despre cine vorbeşti, măi frate? întrebă Zamfir, bănuind că avea în faţa lui oşteni ai fostului domn.</p>
                  <p rend="justify">—  De măria-sa Constandin-vodă, se-nţelege!</p>
                  <p rend="justify">Cât pe ce era să se dea de gol Imre, care avea de gând să-l lămurească pe străin, dar Zamfir îi zise pe ungureşte „să-şi strângă chinga de la şa”, iar el bietul a rămas mirat auzindu-l, dar înţelese pe dată gândurile lui Zamfir, când spuse oştenilor:</p>
                  <p rend="justify">—  Dacă-i pe aşa, ne-am îndrepta şi noi spre Braşov, însă, dacă tot am ajuns până aici, eu zic să dăm şi prin Târgovişte. Nu de alta, dar am cunoscut acum vreo doi ani o fetişcană, căreia i-am cam dus dorul.</p>
                  <p rend="justify">—  Zii aşa! se lumină căpetenia seimenilor. Bată-te să te bată de poznaş! Să te ajute Dumnezeu s-a mai găseşti, că, după trecerea spurcaţilor de tătari, multe au mai fost strânse şi duse cu ei, dacă nu le-au batjocorit şi ucis mai apoi, oftă el ştergându-şi o lacrimă pe furiş. Câinii!</p>
                  <p rend="justify">Nici un alt seimen nu a scos vreo vorbă, dar oamenii lui Zamfir ştiau prea bine că se obişnuia aceasta şi n-au putut să nu bage de seamă sclipirea de ură din ochii lor, când a venit vorba de tătari. Mai înainte de a-şi lua rămas-bun unii de la alţii, căpetenia se întoarse în şa şi întrebă, ca într-o doară:</p>
                  <p rend="justify">—  Fiindcă veni vorba de ei, nu cumva aţi întâlnit în cale doi tătari?</p>
                  <p rend="justify">—  Cum de nu? zâmbi Zamfir. Numai că erau vreo şase şi se strâmbau la noi, scoţând limba.</p>
                  <p rend="justify">—  Ahaa! râseră oştenii. Noi i-am spânzurat! cuteză să se laude unul dintre ei.</p>
                  <p rend="justify">—  Dar, dacă am înţeles bine, v-au scăpat câţiva. Nu vi-e teamă că au să ajungă la Vodă, să vă pârască?</p>
                  <p rend="justify">—  N-are decât s-o facă, oricare dintre ei, căci noi ne-am dat drept oşteni de-ai grecoteiului.</p>
                  <p rend="justify">—  Aşa da! încuviinţă Zamfir şi dădu să plece. Căpetenia făcu însă o roată cu calul şi se apropie din nou de el.</p>
                  <p rend="justify">—  Iacă, am uitat să vă întreb dacă aţi trecut şi pe la hanul din Rucăr.</p>
                  <p rend="justify">—  Şi da, şi nu! dădu din cap Zamfir. Dar pentru ce?</p>
                  <p rend="justify">—  Spunea flăcăul acela, arătă spre un tânăr mai slăbănog, cum că s-ar fi pripăşit pe acolo nişte cătane, aducând cu ei un tătar rănit. Ne ducem să vedem dacă nu cumva este chiar tătarul nostru.</p>
                  <p rend="justify">—  Se poate să fi venit după plecarea noastră, dar nu vă sfătuiesc să vă luaţi la bătaie cu soldaţii alteţei-sale.</p>
                  <p rend="justify">—  Atunci de unde ştii despre ei? sări pe dată seimenul, aruncându-i o privire iscoditoare.</p>
                  <p rend="justify">—  Păi, ai cui să fie, dacă de-ai voştri nu-s? Ai voievodului cel nou? făcu pe nepăsătorul Zamfir.</p>
                  <p rend="justify">—  Mânca-l-ar ciorile de venetic! Cred că ai dreptate, frăţioare. Vom fi cu băgare de seamă.</p>
                  <p rend="justify">Ridică mâna făcând semn de pornire şi adăugă în zeflemea:</p>
                  <p rend="justify">—  Să nu întârzii prea mult la mândruţă, ca să nu dea caţaonul peste voi, dacă nu cumva se şi află pe acolo de pe acum…</p>
                  <p rend="justify">—  Mulţam de povaţă! îi răspunse Zamfir, dând la rându-i pinteni calului.</p>
                  <p rend="justify">După ce nu se mai văzură unii cu alţii, Gliga se apropie şi-i zise:</p>
                  <p rend="justify">—  Eşti dat dracului, Zamfire. Cum le-ai mai ticluit şi le-ai întors, se vede că te pricepi la minciuni.</p>
                  <p rend="justify">— Dar eu era cât pe ce să mă dau de gol, mormăi Imre.</p>
                  <p rend="justify">—  Bine că n-ai apucat, spuse Oarcă. Altfel nu se ştie cum mai ajungeam noi la capătul drumului. Acuma ştim cine i-a spânzurat pe soli.</p>
                  <p rend="justify">—  Vezi însă că au făcut în aşa fel ca să se creadă că sunt seimeni de-ai lui Mihnea-vodă, gândi Zamfir cu glas tare.</p>
                  <p rend="justify">—  Păi ce, morţii mai aveau trebuinţă să afle? se nedumeri Imre.</p>
                  <p rend="justify">—  Nu, măăă! îl lămuri Zamfir. Tu nu i-ai auzit pe cei care au scăpat cu zile spunându-ne că au fost atacaţi de oşteni domneşti de la Târgovişte?</p>
                  <p rend="justify">—  Ai dreptate, încuviinţă Gliga. Acuma este mai bine că ştim la ce ne putem aştepta la curtea noului domn.</p>
                  <p rend="justify">— Vedem noi! dădu din cap Zamfir, luând-o înainte.</p>
                  <p rend="justify">În răstimp, la Rucăr, oştenii dădură dovadă de multă nechibzuinţă, năvălind în ograda hanului şi cerându-l pe tătar în gura mare.</p>
                  <p rend="justify">Lazăr Borlovan le ieşi în întâmpinare, ducând mâna la miânerul spadei şi răstindu-se la ei:</p>
                  <p rend="justify">—  Cine îndrăzneşte să se atingă de solia alteţei-sale prinţul?</p>
                  <p rend="justify">—  N-avem treabă cu domnia-ta! răspunse căpetenia seimenilor. Noi suntem în slujba domniei şi avem poruncă anume.</p>
                  <p rend="justify">—  A cărei „domnii”, mă rog frumos?</p>
                  <p rend="justify">—  Aaa…  nu dăm socoteală!</p>
                  <p rend="justify">—  Atunci lipseşte pe dată, cu toţi tâlharii tăi, că de nu…  Borlovan trase sabia şi se repezi, urmat de cătanele din suita lui, silindu-i pe năvălitori să se tragă în prima încăpere ce le-a venit la îndemână.</p>
                  <p rend="justify">—  Zăvoreşte-i, Simioane! porunci bănăţeanul şi trimise după hangiu.</p>
                  <p rend="justify">Simion dădu să închidă uşa, dar se opri în prag.</p>
                  <p rend="justify">—  Au pierit cu toţii! făcu el nedumerit.</p>
                  <p rend="justify">—  Cum aşa?</p>
                  <p rend="justify">— Nu-i nimeni în odaie.</p>
                  <p rend="justify">Văzură în faţa lor o scoarţă ce acoperea peretele şi când o dădură la o parte se pomeniră în faţa altei uşi, pe care nici nu mai apucaseră s-o tragă după ei, în graba fugii.</p>
                  <p rend="justify">—  După ei, băieţi! strigă Lazăr. Nu cumva să se fi urcat la catul de sus, la mârzac.</p>
                  <p rend="justify">Ajunseră curând la intrarea în iatacul rănitului, unde se afla robul cu un topor în mână şi le spuse că nu trecuse nimeni acolo.</p>
                  <p rend="justify">—  Fir-ar ai naibii de ticăloşi! sudui Simion. Parcă au intrat pământ, nu alta.</p>
                  <p rend="justify">—  Să nu fi apucat pe vreo altă ieşire, din spatele hanului, spuse robul.</p>
                  <p rend="justify">Fu adus şi hangiul, însă nici el nu le putu da nici o lămurire, aşa că răscoliră întreaga casă, din pod în pivniţă, dar degeaba. Zăbrelele de la ferestre n-ar fi îngăduit decât mâţelor să se strecoare, dar, nemaiavând ce face, Borlovan rândui strajă puternică în toată ograda şi vegheară până noaptea târziu.</p>
                  <p rend="justify">La cel dintâi cântat al cocoşilor dinspre ziuă, luna se ducea agale la culcare peste creasta muntelui de deasupra Dâmbovicioarei, iar străjile moţăiau cu sâneţele între genunchi. Atunci era somnul cel mai dulce şi numai cei siliţi să rămână treji preţuiau bunătatea odihnei. Când şi când se auzea fornăitul cailor legaţi la conovăţul de sub şopron, iar în sat lătratul vreunui câine. Din cele câteva butoaie goale aflate în pivniţa hanului, începură a se strecura nişte umbre, care ajunseră tiptil în dreptul paznicului de la cai şi deodată îi aruncară un sac în cap, înăbuşindu-i orice strigăt. La fel făcură şi cu straja de la scara cerdacului şi tare s-ar mai fi mirat Lazăr văzând că acela care-i îndruma nu era altul decât hangiul! Urcară cu multă grijă ca să nu scârţâie treptele şi, când ajunseră în faţa odăii unde dormea mârzacul, încercară să pătrundă, tot pe tăcute, având cheie potrivită. Robul însă avusese grijă să proptească pe dinăuntru un dulap mare şi se trezi pe dată, începând să strige după ajutor. Borlovan dădu să iasă, dar fusese zăvorât pe dinafară, iar fereastra nu putea să fie de nici un folos. Începu a răcni din toate puterile, chemându-şi cătanele, şi curând o mare hărmălaie cuprinse întregul han.</p>
                  <p rend="justify">Despre sosirea tătarului rănit se auzise şi în sat, aşa că locuitorii, porniţi împotriva acestor năvălitori-jefuitori, ardeau de nerăbdare să-şi facă singuri dreptate. Fiecare avea de răzbunat vreo rudă ori vreun prieten căzut rob sau ucis de tătari, încât socotiseră nimerită împrejurarea, rănitul fiind de rang mare. Şi poate că întâmplarea avea să se desfăşoare altfel, dacă nu se iveau chiar atunci călăreţii vel-spătarului Mihu Brătăşanu, care s-a repezit cu spada goală în mijlocul mulţimii, suduind de mama focului. Lazăr a putut să-i audă glasul de tunet, mustrându-i pe tâlhari şi pe săteni de-a valma.</p>
                  <p rend="justify">—  Uitat-aţi oare de cinstea neamului nostru, mişeilor? De când se repede românul asupra solilor, nemernicilor? Ruşine sa vă fie!</p>
                  <p rend="justify">A  mai ascultat Borlovan şi alte sudălmi, până să vie însuşi vel-spătarul să-l dezăvorească, şi mare îi fu mirarea nevăzând pe nimeni cetluit, după cum se cuvenea ca să-şi capete pedeapsa.</p>
                  <p rend="justify">—  Au fugit ca iepurii cei fricoşi! spuse zâmbind boierul, la întrebarea mută din ochii solului ardelean. Să nu vă fie cu supărare, dar avem să le dăm de urmă şi nu vor scăpa, însă, până atunci, porunca măriei-sale este să vă ducem pe dată la Târgovişte.</p>
                  <p rend="justify">La palatul domnesc, Vodă se înfurie de-a binelea când auzi din gura lui Zamfir cele pătimite de feciorul hanului. Bătu cu piciorul în podea şi, chemând armaşul, îi porunci răspicat:</p>
                  <p rend="justify">—  Poftesc să fie prinşi acei ticăloşi şi spânzuraţi de acelaşi copac de care au atârnat ei pe solii marelui han. Am zis, şi să nu faci altcum!</p>
                  <p rend="justify">Ba chiar şi atunci când s-a înapoiat vel-spătarul Brătăşanu, măria-sa şi-a arătat nemulţumirea că n-a adus în obezi pe făptuitori, ci i-a lăsat să fugă.</p>
                  <p rend="justify">De faţă la vorbele voievodului se aflau atât solul prinţului, cât şi cel al marelui han, măcar că acesta se sprijinea de umărul robului său, fiind cam slăbit.</p>
                  <p rend="justify">—  Îmi pare nespus de rău, viteazule Kalgay, pentru cele ce ai pătimit în ţara domniei mele, îi zise Vodă în turceşte. Rogu-te să treci cu vederea şi să te odihneşti spre a te înzdrăveni. Fii fără nici o grijă, că vinovaţii îşi vor căpăta osânda…</p>
                  <p rend="justify">—  Îţi mulţumesc, beyule, pentru bunătatea ce-mi arăţi şi te-aş ruga să dai ascultare şi robului meu, care are a-ţi spune câteva cuvinte.</p>
                  <p rend="justify">Domnitorul se uită la omul de care se sprijinea mârzacul şi ridică sprâncenele a mirare, neştiind ce avea să-i spună.</p>
                  <p rend="justify">—  Mărite doamne, zise acesta cu smerenie. Cutez a-ţi aduce aminte de o întâmplare mai de demult, când un grec te-a însoţit la trecerea Dunării, pe vremea când erai copil şi mergeai la Istanbul.</p>
                  <p rend="justify">— Da! E cumva vorba de Haralambos? Ai aflat ceva despre el?</p>
                  <p rend="justify">— Eu sunt!</p>
                  <p rend="justify">—  Nu-i cu putinţă!</p>
                  <p rend="justify">—  Sunt mai albit de ani şi gârbovit de necazurile ce s-au abătut asupra mea, dar eu n-am uitat pe Franţ cel de odinioară.</p>
                  <p rend="justify">—  Haralambos! făcu Vodă şi fu cât pe ce să-l îmbrăţişeze pe ocrotitorul lui de altădată. Tu, rob? Am să te răscumpăr pe dată. Vei rămâne de acuma cu mine!</p>
                  <p rend="justify">—  Greu îmi vine să nu-ţi fac pe voie, slăvite voievod, dar eu am muiere şi copii acolo, la Crâm, şi nici chiar rob nu sunt, ci mai curând un slujitor şi prieten al lui Kalgay-soltan. N-aş putea să mă despart de viaţa asta de acum, măcar că mă sfâşie amintirile şi mi-e tare dor de sora mea Thamar.</p>
                  <p rend="justify">—  Am s-o chem aici, iar tu poţi veni cu toată familia, dacă pofteşti, căci nu voi uita niciodată binele ce mi-ai făcut.</p>
                  <p rend="justify">—  Acuma sunt mulţumit dacă mă voi întoarce împreună cu stăpânul meu vindecat şi fără să mai pătimim altceva pe drum. Pe urmă, voi mai vedea.</p>
                  <p rend="justify">Haralambos îngenunchiase la picioarele domnitorului şi acesta dădu să-l ridice, în vreme ce grecul îi sărută mâna, udându-i-o cu lacrimi şi murmurând: „Franţ, Franţ…”</p>
                  <p rend="justify">Despărţindu-se de feciorul hanului, Vodă se duse zorit în spătăria mică, unde îl aşteptau „tâlharii” de la Rucăr.</p>
                  <p rend="justify">—  Ai făcut treabă bună, Tănase! îl lăudă el pe căpetenia ţăranilor ce se făcuseră haiduci din poruncă domnească.</p>
                  <p rend="justify">Se afla de faţă şi Dragomir, care se vede că ştia taina întâmplarii şi ţinu să spună:</p>
                  <p rend="justify">—  Din păcate, măria-ta, au nimerit şi solii ardeleni şi.</p>
                  <p rend="justify">—  Ba dimpotrivă! se bucură domnul. Ei socotesc că a fost uneltirea lui Şerban-mazilul, iar bănăţeanul se teme mult de viaţa lui Kalgay.</p>
                  <p rend="justify">—  După câte am aflat, era prieten cu Kemeny, care acuma-i rob la tătari, şi pe drept se gândeşte că marele han s-ar răzbuna asupra aceluia, dacă fiu-său ar păţi ceva pe la noi.</p>
                  <p rend="justify">—  Totuşi, urmă Vodă, Tănase şi ai lui au mai împuţinat din tătari, spânzurându-i. Bine că n-aţi încurcat treburile şi să-l fi spânzurat pe mârzac, dar mai ales pe robul său, care este scump inimii mele.</p>
                  <p rend="justify">—  N-am avut încotro, stăpâne, şi pentru aceea l-am şi pălit, dar nu ne-am aşteptat să fie atât de gingaş, răspunse Tănase.</p>
                  <p rend="justify">—  Doar n-ai fi vrut să nu simtă, la asemenea despicătură ce i-aţi făcut? zâmbi Vodă. Oricum, sunt mulţumit de slujba voastră şi am poruncit la vistierie să vi se înmâneze răsplata, însă nu vă arătaţi la vedere, câtă vreme mai sunt ardelenii şi tătarul prin preajmă.</p>
                  <p rend="justify">—  Să trăieşti, măria-ta! Îngenuncheară cu toţii, iar după ce sărutară, pe rând, mâna întinsă, părăsiră încăperea.</p>
                  <p rend="justify">Rămas singur numai cu credinciosul Dragomir, voievodul oftă şi se uită pe fereastră.</p>
                  <p rend="justify">—  Multe mai avem de împlinit, Dragomire, ca să ne vedem visul cu ochii. Până atunci va trebui să mă ajuţi!</p>
                  <p rend="justify">—  Cu toată credinţa, mărite doamne!</p>
                  <p rend="justify">—  Tot aşa socoteam şi eu, şi pentru aceea am hotărât ca să-l însoţeşti până acasă la el pe Kalgay, de unde te vei întoarce cu Kemeny, căci hanul nu prea se zoreşte să-şi ţină făgăduiala. Trebuie să vină aici, la domnia mea, în Târgovişte, şi nu în altă parte. M-ai înţeles?</p>
                  <p rend="justify">—  Da, preamilostive! înclină capul Dragomir şi ieşi din încăpere cu spatele înainte.</p>
                  <p rend="justify">Către seară, măria-sa îl pofti la cină pe solul prinţului şi nu precupeţi nici o laudă la amintirea părintelui său, Marcu, cel ce fusese prieten credincios şi slujitor răposatului Gaşpar-vodă din Moldova. Asta i-a făcut nespusă plăcere şi Lazăr se lăsă furat de bunăvoinţa domnească, dar mai ales când Vodă aduse vorba despre ţara cea mare, a tuturor românilor, bănăţeanul îi jură credinţă veşnică şi sprijin nesmintit în izbândirea unor asemenea gânduri.</p>
                  <p rend="justify">A  doua zi ieşiră împreună la vânătoare şi se nimeri în aşa fel că numai voievodul şi cu solul ardelean se aflau împreună, ceilalţi risipindu-se prin pădure. De fapt totul fusese pus la cale de Păun, la porunca domnitorului, care poftea să vorbească fără martori nedoriţi.</p>
                  <p rend="justify">—  Să ştii că nu întimplător mi-am luat numele măriei-sale Mihai cel viteaz, cinstite oaspete, îi spuse deodată Vodă. Am trebuinţă de sprijinul prinţului domniei-tale, până să apuc stăpânirea Moldovei, că mai apoi mă voi descurca fără el.</p>
                  <p rend="justify">—  Mă cam îndoiesc, măria-ta, să fie cu putinţă, dădu din cap Borlovan. Nu de alta, dar el însuşi se socoate îndreptăţit la domnia ţărilor noastre româneşti.</p>
                  <p rend="justify">Călăreau scară la scară, caii mergând la pas, ba îi lăsară să şi pască, de parcă n-ar fi ieşit la urmărirea vânatului. Chiar şi dacă le ţâşnea vreo vulpe, ori altă lighioană, o lăsau să fugă, ca şi cum n-ar fi văzut-o, căci altele le erau gândurile.</p>
                  <p rend="justify">—  Uite ce este, zise deodată Vodă. Am să-ţi dovedesc de câtă încredere te bucuri în ochii domniei mele, dezvăluindu-ţi planurile pe care le nutresc. Ştiu că l-ai slujit pe Kemeny şi că ţi-ar fi pe plac să-l scapi de robia tătărească, dar nu ai cum s-o faci.</p>
                  <p rend="justify">—  Asta cam aşa-i! oftă bănăţeanul.</p>
                  <p rend="justify">—  Ei bine, află că în scurtă vreme generalul va fi adus la curtea domniei mele. Marele han îl va trimite negreşit!</p>
                  <p rend="justify">—  Da! Ai auzit foarte bine! Se înţelege că nu-l voi ţine rob, că îl voi slobozi pe dată şi-l voi primi cu toată cinstea, în aşa fel ca să nu uite facerea de bine. Rakoczy nu se îndură să se lepede de duşmanul meu, Costandin Şerban, în loc să-mi stea în ajutor împotriva pagânilor. Atunci ar fi cu mult mai bine ca fostul rob Kemeny să-i ia locul. Nădăjduiesc să fi priceput, nu-i aşa?</p>
                  <p rend="justify">Lazăr fu cu adevărat uluit de cele auzite, căci asta însemna nici mai mult nici mai puţin decât să uneltească pentru înlăturarea stăpânului său de la Alba Iulia, şi era o cutezanţă prea mare.</p>
                  <p rend="justify">—  Oricum, poftesc bani, oşteni şi mai ales izgonirea mazilului! urmă Vodă cu glas hotărât. De celelalte mă îngrijesc eu! Nu-ţi cer răspuns pe dată, dar te rog să chibzuieşti şi să nu mai spui nimănui cele ce am vorbit împreună.</p>
                  <p rend="justify">Apoi dădură pinteni cailor şi se părea că numai grija vânătorii îi scosese pe cei doi în pădure. O dată cu ei, un mistreţ şi un căprior fură aduşi la locul de întâlnire, unde mai adăstau şi alţii, printre care şi vel-vistiernicul Pârvu Vlădescu. Tare s-ar mai fi nedumerit dumnealui, dacă ar fi ştiut că cele două sălbăticiuni fuseseră ucise de oamenii lui Păun, şi nu de suliţa domnească. Totuşi bănuia că vorbe de taină fuseseră schimbate în adâncimea codrului, şi mult ar fi dat să fi aflat măcar o parte. Lăudă şi el, laolaltă cu ceilalţi boieri, măiestria voievodului şi împreună apucară calea spre cetatea de scaun. Spre amurg, pe când soarele se ascundea pe după turnul Chindiei, aruncându-şi ultimele lui raze spre dealurile din depărtare, sosi şi alaiul domnesc la palat.</p>
                  <p rend="justify">Un iuzbaşă se înfăţişă voievodului şi îngenunche în faţa lui.</p>
                  <p rend="justify">—  Măria-ta, dumnealui Spiru-ispravnicul de la Bucureşti a prins pe aceşti pagâni şi mi-a poruncit să-i înfăţişez la judecată.</p>
                  <p rend="justify">Abia atunci băgă de seamă Vodă pe cei patru tătari legaţi fedeleş lângă căruţa cu coviltir, trasă mai lângă zidul de lângă turn.</p>
                  <p rend="justify">—  Dar în căruţă ce au? întrebă el, socotind că va fi fiind ceva de furat.</p>
                  <p rend="justify">—  Nişte muieri, măria-ta, răspunse oşteanul.</p>
                  <p rend="justify">—  Ceee?! Sloboziţi-le de îndată şi spânzuraţi-i pe ticăloşi! Asta este judecata domniei mele!</p>
                  <p rend="justify">Atunci sosi şi Dragomir, care spuse cu glas scăzut:</p>
                  <p rend="justify">—  Slăvite stăpân, sunt nişte roabe trimise de han către sultan. Nu ne cunosc limba şi nu-s de pe aici.</p>
                  <p rend="justify">—  Ia să le văd şi eu! zise domnul, înaintând spre căruţă. De ce neam sunt?</p>
                  <p rend="justify">— Circaziene, doamne, răspunse Dragomir.</p>
                  <p rend="justify">—  Femei frumoase, mormăi Vodă ca pentru sine. De altfel nici nu le-ar fi dăruit padişahului dacă n-ar fi aşa. Desfaceţi coviltirul!</p>
                  <p rend="justify">Cele patru fete se înghesuiră una în alta, speriate, dar una se ţinu mai băţoasă, înfruntând privirea domnitorului. Nu-i vorbă că şi acesta simţi un fior prin inimă şi, întinzând mâna spre ea, o întrebă turceşte care îi era numele, dar nu căpătă răspuns. Atunci trimise după Haralambos, ca să-i slujească de tălmaci. Ar fi putut prea bine să se folosească de vrun tătar care le însoţise, dar grecul era mai de credinţă şi nu l-ar fi minţit.</p>
                  <p rend="justify">—  Poftesc să aflu câte ceva din povestea acestor fete, dar mai cu seamă despre frumoasa aceasta mai ochioasă. Vreau să ştiu cum o cheamă!</p>
                  <p rend="justify">Haralambos le iscodi pe fiecare în parte şi în cele din urmă se întoarse către voievod zicând:</p>
                  <p rend="justify">—  Măria-ta, fata de care ai întrebat este o prinţesă georgiană, pe nume Nona. Împreună cu celelalte, care sunt şi ele de viţă boierească, au fost robite de tătarii nogai şi, ajungând la un neguţător, de robi, au fost cumpărate de Gazi Ghiray pentru haremul padişahului. Mai spun fetele că au avut cu ele şi blănuri scumpe, ambră, ba şi trei sute de pungi cu zloţi, dar le-au fost luate de ghiaurul care i-a oprit din cale.</p>
                  <p rend="justify">—  Spiru! mormăi domnitorul zâmbind mulţumit de isprava slujitorului său. Nu se îndoia nici o clipă că acesta îi va trimite prada la Târgovişte, dar nu se putea dumeri pentru ce nu trecuseră de-a dreptul pe la Babadag, ci se încumetaseră prin locuri pline de primejdie, cu atât de puţini însoţitori…  Dezlegaţi tătarii! porunci el deodată. Tu, Haralambos, să le spui că-mi pare tare rău de cele petrecute, iar când s-or întoarce de la Istanbul am să-i răsplătesc. La Giurgiu vor căpăta tot ce li s-a luat…  şi tot aşa să-i povesteşti şi lui Kalgay-soltan.</p>
                  <p rend="justify">Mulţi din cei de faţă s-au mirat de bunăvoinţa domnitorului, iar alţii îşi ziseră că o făcea pentru ochii cei frumoşi ai „tătarcei” şi nu se îndoiau că aceasta avea să petreacă noaptea în aşternutul domnesc. Însă Vodă porunci ca după ce vor fi ospătaţi cu toţii, şi roabe şi însoţitori, să plece la drum chiar în aceeaşi noapte.</p>
                  <p rend="justify">În iatacul de taină al domnitorului fu chemat mai întâi Dragomir, care, obişnuit să asculte cele mai năstruşnice porunci, nu se mai miră de cele auzite:</p>
                  <p rend="justify">—  Trimite pe Tănase cu oamenii lui, care vor să-şi mai spele jungherele în sânge tătăresc, şi să facă în aşa fel ca roabele să rămână fără pază. Mă înţelegi, nu?</p>
                  <p rend="justify">— Prea-bine, măria-ta! Dar mai apoi?</p>
                  <p rend="justify">—  Te ţii şi tu prin preajmă cu o carâtă, în care ai s-o urci pe prinţesa circaziană şi în goana cailor să fii cu ea înapoi înainte de revărsatul zorilor. Să nu bage nimeni de seamă! Pe celelalte, are să le ducă Păun până la paşa de la Rusciuc. Doar dacă râvneşti şi tu la vreuna…  zâmbi Vodă.</p>
                  <p rend="justify">—  M-a ferit Dumnezeu! De-o fi să mă leg de careva, atunci trebuie să fie de credinţa mea! se apără Dragomir făcând o cruce şi scuipându-şi în sân.</p>
                  <p rend="justify">Voievodul dădu din umeri, căci el nu se gândise niciodată că femeia poate fi altcum dacă era de altă credinţă ori limbă. Se uită surâzător în urma lui Dragomir, care se silea să-i împlinească porunca, apoi bătu din palme şi se ivi un copil de casă.</p>
                  <p rend="justify">— Să vină Păun!</p>
                  <p rend="justify">Până să se înfăţişeze acesta, ieşi în ceardacul palatului şi mai aruncă o privire asupra căruţei, care se pregătea de drum, dar pe Nona n-o mai zări, fiindcă fusese tras din nou coviltirul.</p>
                  <p rend="justify">— Măria-ta! auzi el în spate vocea lui Păun.</p>
                  <p rend="justify">—  Bagă bine în cap, Pavos! îi zise el pe greceşte. Dragomir îi va ucide pe tătari, căci nu trebuie să ajungă cu mâna goală la padişah şi nici n-am căpiat să le dau înapoi banii şi blănurile. Sultanul are destule! Însă mi-a rămas inima la prinţesa aceea, pe care Dragomir are s-o aducă pe furiş la domnia mea. Celelalte au să rămână, în seama ta, să le duci mai departe. Dar nu uita că, dacă apucă să treacă Dunărea, vor spune, ca şi aici, că au fost prădate pe drum. Ai înţeles?</p>
                  <p rend="justify">A  doua zi, pe la prânz, întregul târg află că nişte ţărani domneşti au dat peste tătarca aceea ochioasă plângând de mama focului într-o căruţă la marginea Găeştilor. Ticăloşii de paznici pagâni dăduseră bir cu fugiţii şi poate că le târâseră după ei pe celelalte, dacă nu cumva le-or fi luat lotrii care îi atacaseră.</p>
                  <p rend="justify">Şi din nou sudui şi blestemă vel-vistiernicul Pârvu, când trebui să răsplătească fapta ţăranilor, care de la o vreme se cam ţineau în calea treburilor domneşti şi întotdeauna făceau slujbă plăcută domnitorului.</p>
                  <p rend="justify">Dar şi Dragomir se cam îndoia că cele trei fete aveau să ajungă acasă pe calea apelor, pe la Silistra, aşa cum îi spusese Păun, chipurile, că le urcase pe o corabie genoveză la Giurgiu. În schimb, speriata Nona se bucură de o cinste asemenea unei domniţe din sângele Basarabilor, căci, la numai câteva zile, Vodă lăsase să se audă asemenea zvon de neînchipuit. SECERIŞUL SÂNGEROS MĂRIA-SA MIHAI RADU-VODĂ se dovedise a fi gazdă primitoare pentru Kalgay-soltan, întâlnindu-l adesea, fără să-l întrebe de rostul lui la curte sau dacă are gând de ducă. Iata însă că într-una din zile, pe când se plimba prin grădina din spatele palatului, acesta veni la el şi-i spuse:</p>
                  <p rend="justify">—  Mărite bey, mi-ai scăpat viaţa şi un tătar nu uită asta niciodată. Te poţi bizui pe mine! Cere-mi ce-ţi pofteşte inima şi, dacă îmi va fi în putinţă, îţi voi împlini dorinţa.</p>
                  <p rend="justify">—  Eheeei! făcu Vodă gânditor. Ai voştri mi-au cam golit ţara de oameni, şi dacă mi-aţi da îndărăt barem jumătate.</p>
                  <p rend="justify">—  Tu ştii prea bine, luminate bey, că oşteanul face ce vrea cu robul său, şi n-am atâţia bani să-i răscumpăr. Cât despre Kemeny, va veni la tine, dacă n-o fi chiar pe drum, căci tatăl meu îşi ţine făgăduiala.</p>
                  <p rend="justify">— N-a prea avut de ales atunci, zâmbi răutăcios domnul.</p>
                  <p rend="justify">—  Ai dreptate, însă acuma voiesc a-ţi vorbi despre altele.</p>
                  <p rend="justify">— Te ascult!</p>
                  <p rend="justify">—  Urechile tale să audă, mintea să înţeleagă, inima să poruncească, dar limba să-ţi fie mută, se zice pe la noi.</p>
                  <p rend="justify">—  Aşa va fi, precum ţi-e voia! îngădui Vodă zâmbitor.</p>
                  <p rend="justify">—  Atunci află, înţeleptule bey, că slăvitul meu părinţi Gazî Ghirai este un leu curajos şi nu mai vrea să ştie de stăpân. Suntem urmaşii lui Gingis-han şi ai oştenilor săi, iar sângele lui Timur Lenk clocoteşte în spiţa neamului nostru. Nu mai vrem să fim slugile turcului.</p>
                  <p rend="justify">—  De fapt le sunteţi numai prieteni, zise domnitorul.</p>
                  <p rend="justify">—  Cu sila şi de nevoie. Ajunge!</p>
                  <p rend="justify">Voievodul îl privi uluit, neştiind ce să creadă, însă privirea deschisă a tătarului îl îndemnă să nu se îndoiască de ceea ce spunea. Totuşi hotărî să-l mai iscodească.</p>
                  <p rend="justify">—  Nu pricep, de ce îmi spui tocmai mie asemena cuvinte, câtă vreme ştii că am căpătat domnia, în ţara strămoşilor mei, de la marele vizir, căruia i-am jurat credinţă?</p>
                  <p rend="justify">—  Aşa s-ar părea, dar tatăl meu a ghicit înţelepciunea ta mai ales viclenia de care ai dat dovadă când v-aţi întâlnit. I-a fost pe plac înfruntarea ta, când el avea puterea, şi…  ar mai fi încă ceva.</p>
                  <p rend="justify">— Ce anume?</p>
                  <p rend="justify">—  Ştiu de la robul meu că numai te prefaci a fi cu turcii, căci tot ghiaur ai rămas. Duşmanul duşmanilor noştri nu ne poate fi decât prieten.</p>
                  <p rend="justify">—  Va să zică el m-a dat de gol? Bine! Dar ceea ce ştia despre mine era de demult, pe vremea copilăriei mele. Dacă în răstimp m-am schimbat?</p>
                  <p rend="justify">— Nu prea te arată firea.</p>
                  <p rend="justify">Voievodul îşi scarpină încruntat barba, neştiind ce să facă mai ales dacă trebuia să se încreadă în spusele tătarului. Nu cumva era o iscoadă?</p>
                  <p rend="justify">—  Şi dacă ar fi aşa cum spuneţi voi, ce ar trebui să fac?</p>
                  <p rend="justify">—  Mai întâi, să nu te împotriveşti oştenilor noştri să treacă prin ţara ta…</p>
                  <p rend="justify">—  Iarăşi? Mi-ajunge cât au hălăduit pe aici golindu-mi bucatele şi rărindu-mi oamenii! Şi…  mă rog, unde poftesc să meargă vitejii tăi războinici?</p>
                  <p rend="justify">— La Istanbul?</p>
                  <p rend="justify">—  Aţi înnebunit? Dar ce vă închipuiţi, că-i veţi putea birui chiar în inima ţării lor? Numai paşalele de la Dunăre v-ar spulbera, până să apucaţi a trece pe malul celălalt.</p>
                  <p rend="justify">— Avem prieteni de nădejde.</p>
                  <p rend="justify">— Pe Rakoczy?</p>
                  <p rend="justify">—  Poate şi pe el, dar şi pe mulţi alţii, care se vor răscula chiar în „inima ţării”, cum spuneai mai înainte.</p>
                  <p rend="justify">—  Aici este mâna lui Haralambos! El v-a sucit mintea, cu grecii lui, care au să vă sară în ajutor, nu-i aşa?</p>
                  <p rend="justify">— Marele han nu se ia după nimeni! ridică mândru capul mârzacul. Haralambos este numai un rob, nu uita asta!</p>
                  <p rend="justify">—  Nu trebuie să te mânii pentru atâta lucru, dar voiesc să aflu şi eu ce gânduri aveţi, mai înainte de a făgădui ceva.</p>
                  <p rend="justify">—  Dacă te temi să te amesteci cu noi, atunci n-ai decât să rămâi de o parte, dar să ne laşi să trecem pe la tine. Vei căpăta în dar pământul dintre Dunăre şi Mare, dacă faci asta.</p>
                  <p rend="justify">Domnitorului i se părură nişte vise nebuneşti, cele ce auzea, însă, gândind mai bine, ale lui nu erau departe de cutezanţa tătarilor şi prietenia cu ei i-ar fi prins bine, mai cu seamă că, fără să ceară, se pomenise de vechiul pământ românesc al Dobrogei.</p>
                  <p rend="justify">—  Deocamdată, zise domnitorul cu voce tărăgănată, am să mai chibzuiesc, fiindcă eu nu am nici bani, nici oaste. Dar, dacă o fi să se întâmple după cum ai spus, să ştii, Kalgay-soltan, că niciodată n-am să înfig jungherul în spatele unui luptător îndrăzneţ!</p>
                  <p rend="justify">— Atunci nădăjduim că ne vei ajuta?</p>
                  <p rend="justify">— Poate că da!</p>
                  <p rend="justify">Se despărţiră ca buni prieteni şi mârzacul făgădui să-i dea de veste la vreme potrivită. De aceea, măria-sa rămase cam nedumerit când, la o săptămână după plecarea oaspetelui tătar, sosi la Târgovişte un olăcar al hanului, vestindu-l că porunca sadrazamului era ca să-l întovărăşească împotriva lui Rakoczy. „Să mă fi amăgit Kalgay?…  Oare nu cumva acesta să fie începutul?…  De ce în Ardeal şi nu împreună cu ardelenii împotriva turcilor, cum m-a lăsat să înţeleg?” se întrebă voievodul, fără să găsească răspuns.</p>
                  <p rend="justify">Se hotărî să cheme şi divanul, spre a chibzui împreună cu sfetnicii săi ce cale ar trebui să urmeze. Adunarea însă avea să se facă mai greu, căci mulţi dintre ei se trăseseră pe la moşie, de când voievodul cheltuia mai multă vreme pentru frumoasa „tătarcă” decât pentru treburile ţării, aşa după cum spuneau unii.</p>
                  <p rend="justify">Vel-clucerul Dicu Buicescu se întâlni cu vel-vistiernicul Vlădescu, în drumul lor către palat, şi mai că n-au apucat să-şi dea bineţe, ci au început de-a dreptul cu ceea ce-i rodea:</p>
                  <p rend="justify">—  Ce zici, Pârvule, de ţiitoarea lui Vodă?</p>
                  <p rend="justify">—  Şi-a găsit tocmai o păgână…  L-a tras aţa către ai lui!</p>
                  <p rend="justify">—  Nu poţi spune că nu-i frumoasă…</p>
                  <p rend="justify">—  Că jupâniţele noastre or fi nişte sperietori de păsări? Mai mare ruşinea să-şi ia o roabă!</p>
                  <p rend="justify">— Se zice că-i de neam mare.</p>
                  <p rend="justify">—  O fi la ei, acolo, dar la tătari a fost slugă. A făcut de râs ţara şi domnia. Să ştii, Dicule, că aşa nu mai merge. Ţi-o spun eu, că doar am oamenii mei la Poartă. Valideaua s-a făcut foc pe el, fiindcă nici atunci când a venit ca să se facă domn nu a trecut pe la ea, cu toate că îi fusese ţiitoare.</p>
                  <p rend="justify">— Nu mai spune! Să nu fie numai clevetiri!</p>
                  <p rend="justify">—  Ba-i adevărul gol-goluţ. Mă jur pe sfânta cruce! se închină vistiernicul Pârvu. Dar când o afla de tătarcă…?</p>
                  <p rend="justify">—  Eu ce să zic? Muierile turcului nu se ceartă între ele pentru bărbat, ca ale noastre, zâmbi vel-clucerul. Chiar şi pentru o pârlită de roabă ţigancă, ar fi în stare să-ţi scoată ochii.</p>
                  <p rend="justify">—  Nu vorbi aşa, Dicule! Apoi, ce să mai zic, mie nu-mi iroase a bine nici prietenia asta cu ardelenii, ba şi cu tătarii.</p>
                  <p rend="justify">—  Crezi, domnia-ta, că…</p>
                  <p rend="justify">—  Păi, nu văzuşi tot felul de soli perindându-se pe la Vodă? Socoţi că degeaba ne-a cerut să-i spunem Mihai şi nu Mihnea, cum a fost botezat?…  Dacă va fi fost!</p>
                  <p rend="justify">—  Iar bătălie? Te pomeneşti că are să-i cheme şi pe rumâni la oaste, iar atunci să te văd cu cine mai lucrezi ogorul…</p>
                  <p rend="justify">—  Tot ce se poate. Oricum, va trebui să fim cu ochii în patru, să nu ne mai amăgească cu vorbăria lui, şi să ne împotrivim cu toţii! Eu, mai ales, tu ştii că…</p>
                  <p rend="justify">—  Ai oameni la Poartă”, îi luă vorba boierul Dicu. Tu va trebui să vorbeşti cel dintâi.</p>
                  <p rend="justify">Poate şi-ar fi vărsat şi mai mult focul, dacă nu s-ar fi pomenit chiar în faţa porţii, trebuind să intre degrabă la divan. Lipseau Cantacuzineştii şi Craioveştii, dar măria-sa nu avea vreme să-i aştepte, aşa că se aşeză în jilţ şi le spuse:</p>
                  <p rend="justify">—  Boieri dumneavoastră, cinstiţi sfetnici ai domniei mele, inima îmi tresaltă văzându-vă credinţa, şi pentru aceea n-am să folosesc vorbe meşteşugite, ci vă voi dezvălui totul de la capăt. Iată despre ce este vorba: turcul ne bagă spada în coastă ca să pornim împotriva fraţilor noştri de peste munte. Nu ştiu dacă tătarii au s-o facă, fiind de felul lor cam dornici de jaf, dar domnia mea am socotit că noi vom merge alături de ei.</p>
                  <p rend="justify">Un murmur surd străbătu rândurile boierilor, însă Vodă se prefăcu a nu-l lua în seamă.</p>
                  <p rend="justify">—  Voi, cinstiţi boieri, sunteţi înţelepţii neamului nostru, coborâtori din sfetnicii bătrânilor noştri voievozi şi vouă vă cer să vă împotriviţi păgânului ca şi înaintaşii noştri deopotrivă. Au să fi uitat oare, duşmanii creştinătăţii, de Rovine şi Călugăreni? Să nu-şi mai aducă aminte de marele Mihai…?</p>
                  <p rend="justify">Nimeni nu cuteza să scoată o vorbă. Cei mai mulţi îşi lăsară bărbile în piept, aşteptând ca altul să cuteze, dar voievodul se amăgi luându-le tăcerea drept încuviinţare şi urmă:</p>
                  <p rend="justify">—  Ei bine, pornim lângă turci până vom da faţă cu ardelenii, şi atunci îi vom păli pe păgâni, prinzându-i la mijloc, iar când n-o mai scăpa niciunul cu viaţă, trecem şi Dunărea, spre Istanbul!</p>
                  <p rend="justify">Din nou linişte. Abia într-un târziu vel-vistiernicul Pârvu îşi drese glasul şi spuse tărăgănat:</p>
                  <p rend="justify">—  Mărite domne, frumos ai grăit şi ne-a plăcut milosârdia creştinească a măriei-tale. Eu însă, nevrednicul, am oamenii mei la Poartă şi, cum s-ar zice, cam ştiu ce se vorbeşte pe acolo. Socot că nu e bine să ne împotrivim puterii otomane.</p>
                  <p rend="justify">Se auziră mormăieli de încuviinţare printre boieri, dar privirea încruntată a voievodului le opri pe dată. Ochii lui cercetau de-o fi barem unul singur să-l privească în faţă, însă nu găsi. Îşi muşcă buza până la sânge şi se căi că le arătase încredere, apoi deodată se însenină:</p>
                  <p rend="justify">—  Mărturisesc, cinstiţi sfetnici, că mare este uşurarea domniei mele văzând credinţa pe care o arătaţi preaslăvitului nostru sultan, Mehmet-khan, Alah să-i hărăzească zile fericite! Mergeţi aşadar la casele voastre, strângeţi oastea ce se cuvine după datină şi ne vom întâlni cu toţii în tabără la Şoplea, unde va veni şi Kadrî-paşa cu vitejii lui războinici. Rămâneţi sănătoşi! Puţini au fost aceia ce şi-au dat seama de glasul batjocoritor al domnitorului, care îndată ieşi, fără să se mai uite la nimeni. Alinarea şi-a găsit-o numai în „iatacul doamnei”, unde l-au dus paşii în neştire. Acolo, frumoasa domniţă georgiană ciupea corzile unei alăute, murmurând un cântec duios. Se lăsă în genunchi în faţa ei, cuprinzându-i picioarele, în vreme ce ea, oprindu-se din cântat, începu a-i mângâia creştetul, aşa cum făcea în îndepărtata lui copilărie jupâneasa Anisia, bunică-sa.</p>
                  <p rend="justify">—  Frumoasa mea prinţesă, tu nu poţi înţelege câtă amărăciune îmi bântuie sufletul. Am rămas singur, înconjurat de oameni laşi şi fricoşi, iar dacă n-ai fi tu, să mă potoleşti cu zâmbetu-ţi nevinovat, mai că i-aş căsăpi pe toţi. Rău îmi pare că nu mă înţelegi!</p>
                  <p rend="justify">—  Mihai, şopti fata drăgăstos. Mihai…  eu iubesc pe tine!</p>
                  <p rend="justify">—  Şi eu! sări Vodă şi o luă în braţe. Acuma nu mai sunt singur, căci te am pe tine, scumpa mea. Am să izbândesc şi peste împotrivirea ticăloşilor. Ai să vezi!</p>
                  <p rend="justify">Începu s-o mângâie, acoperind-o de sărutări, când, deodată, auziră ciocănituri în uşă.</p>
                  <p rend="justify">— Cine-i? întrebă răstit voievodul, căci asemenea îndrăzneală aducea după sine o veste proastă, fără îndoială.</p>
                  <p rend="justify">— Eu, Dragomir, măria-ta.</p>
                  <p rend="justify">—  Mergi în spătăria mică şi aşteaptă-mă!</p>
                  <p rend="justify">Dar farmecul îmbrăţişării pierise. Voievodul se ridică şi, rânduindu-şi veşmintele, se duse degrabă după slujitorul său.</p>
                  <p rend="justify">— Ce s-a întâmplat? întrebă el de cum intră în încăpere.</p>
                  <p rend="justify">—  Boierul Vlădescu împreună cu alţii au plecat în galop către Bucureşti. Am pus pe Tănase pe urmele lor, dar aştept porunca măriei-tale, dacă să-i oprim ori să-i lăsăm în pace?</p>
                  <p rend="justify">—  Bine ai făcut că mi-ai dat de ştire, dar slobozi sunt să meargă unde li-e voia. Totuşi, ar trebui să pui iscoade pe urmele lor dacă vor trece mai departe. După cum mă bate gândul, se vor duce spre Dunăre, ca să facă plângere la Poartă, şi atunci…</p>
                  <p rend="justify">—  Am înţeles, măria-ta! fu răspunsul scurt al lui Dragomir. Se înşelase însă voievodul, căci boierii aveau de gând să se înfăţişeze lui Kadrî-paşa, care se afla cu tabăra la Gherghiţa. Acesta nu prea era în toane bune, fiindcă abia ajunsese la Silistra şi primise darurile şi plocoanele supuşilor săi, când a venit un ceauş cu porunca sadrazamului să plece iar la oaste, împotriva afurisitului de Rakoczy. Mai mult chiar, trebuia să fie însoţit de ghiaurul Mihnea, cel care făcuse ca Faslî-paşa să-şi piardă capul, deoarece îl pârâse lui Koprulu cum că ar fi primit bacşiş de la domnul mazil, ca să nu-l schimbe. Acesta fusese mai înaintea lui serasker de Silistra, dar beyul de la Targoşta se dovedise a fi mai tare decât el, căci marele vizir ţinea la dânsul, aşa că era primejdios. „Cam înfumurat ghiaurul”, gândi paşa, „dar pare darnic. Nu prea are de unde, că ţara i-a fost prădată, dar când s-o îmbogăţi…  e bine să fiu prieten cu el.”</p>
                  <p rend="justify">Apoi gândul îi fugi la încăierarea din Ardeal, unde vor da peste pradă bogată şi lesne de apucat, câtă vreme veneau şi tătarii, aşa că supărarea i se mai domoli. Tocmai se aşezase pe pernele cele moi, pregătindu-se a sorbi din gingaşa ceaşcă de porţelan chinezesc licoarea aceea neagră şi aromată cunoscută sub numele de cahfe, căci de la o vreme nu era mare dregător otoman să nu se laude cu ea, chit că-i plăcea sau nu.</p>
                  <p rend="justify">Un hadâm negru se strecură la picioarele lui şi îşi plecă fruntea în ţărână.</p>
                  <p rend="justify">—  Vorbeşte, Gealâl! Ce s-a întâmplat?</p>
                  <p rend="justify">—  Un ghiaur aşteaptă afară şi vrea să se înfăţişeze luminăţiei-tale. L-am căutat bine şi nu are nici o armă asupra lui. Să-l ias să intre?</p>
                  <p rend="justify">— Ce vrea?</p>
                  <p rend="justify">— N-a spus.</p>
                  <p rend="justify">—  Să vină! făcu paşa din mână, aşezând ceşcuţa pe o tavă mare de aramă, frumos încrustată cu nestemate.</p>
                  <p rend="justify">Se aşeză mai ţanţoş şi apucă şiragul de mătănii, strecurând printre degete boabele de chihlimbar.</p>
                  <p rend="justify">—  Înălţimea-ta! se plecă noul venit, aproape ca şi robul de mai înainte.</p>
                  <p rend="justify">—  Aaa! Domnia-ta erai, boier Pârvule? Mă bucur să am în faţa ochilor un credincios prieten…</p>
                  <p rend="justify">—  Până la moarte…</p>
                  <p rend="justify">—  Ştiu, ştiu, răspunse paşa, prefăcându-se încântat.</p>
                  <p rend="justify">În sinea lui nu l-a suferit niciodată pe acest lingău care se tot lăuda cu prietenii lui de la sărai. Nici măcar nu avea habar care erau aceştia, dar l-a lăsat în pace, căci era folositor ca iscoadă printre ghiauri.</p>
                  <p rend="justify">— Ia spune, ce vânt te aduce în cortul meu?</p>
                  <p rend="justify">—  Eu sunt un om cinstit, începu vel-vistiernicul şi scoase din sân o pungă, pe care Kadrî-paşa o sorbi din ochi, dar nu zise nimic, ci o apucă zorit, de parcă s-ar fi temut ca celălalt să nu se răzgândească. Slăvite paşă, eu mă bucur de dragostea marelui vizir şi.</p>
                  <p rend="justify">—  Am auzit! îl opri Kadrî-paşa, care nu prea avea chef de taclale, câtă vreme banii erau în mâna lui. Zii ce te doare!</p>
                  <p rend="justify">—  Noi, boierii ţării, am hotărât…</p>
                  <p rend="justify">— Fără bey?!</p>
                  <p rend="justify">— Din păcate, fără. Este vorba de hainie.</p>
                  <p rend="justify">— Haida de, că mă faci să râd. Nu cumva voievodul vostru s-a hainit?</p>
                  <p rend="justify">— Întocmai!</p>
                  <p rend="justify">—  Bre, boierule! se răsti paşa. Bagă de seamă că asemea vorbe nu pot fi rostite fără dovadă!</p>
                  <p rend="justify">—  Nici n-aş fi cutezat altfel. Mai întâi i-a scris lui Rakoczy, cerându-i să se împace…</p>
                  <p rend="justify">—  Vrea să-şi întărească domnia.</p>
                  <p rend="justify">—  Se poate, dar a sosit un sol ardelean şi au tăinuit tot ce au pus la cale, iar divanului ţării nu i-a suflat o vorbă.</p>
                  <p rend="justify">— Asta era? Te-ai întrebat oare câte iscoade de-ale mazilului pot fi printre voi? De aceea s-a ferit!</p>
                  <p rend="justify">—  Şi oare pentru ce o fi cerut în sfatul ţării, pe faţă, să trecem de partea ardelenilor şi să lovim oastea împărătească pe la spate? Atunci nu s-a mai temut de noi?</p>
                  <p rend="justify">—  A spus el aşa?!</p>
                  <p rend="justify">—  Mă jur! Au fost de faţă şi alţii, printre care Vărzaru, Buicescu, Cindescu, Istrate şi aproape tot divanul, care pot pune mărturie pe sfânta evanghelie. Auzind acestea, Kadrî-paşa rămase o vreme pe gânduri, întrucât spusele ghiaurului păreau a fi adevărate. Puteau fi însă şi clevetiri ale nemulţumiţilor şi dacă ar fi trimis să-l prindă pe bey şi-ar fi ridicat în cap mânia sadrazamului. Trebuia să-l prindă cu mare viclenie şi să-i aducă apoi pe boierii care să-l dea de gol în faţa lui şi a agalelor.</p>
                  <p rend="justify">—  Ascultă-mă, boier Pirvule, cu mare băgare de seamă! Nu care cumva să faci altminteri, fiindcă îţi pui capul chezaş.</p>
                  <p rend="justify">— Mă voi supune, fără cârtire! se înclină vel-vistiernicul cu mâna pe inimă.</p>
                  <p rend="justify">—  Să aşteptăm în tăcere ca să-l pot aduce în cortul meu şi abia atunci să veniţi cu toţii şi să-i spuneţi în faţă ce gânduri ticăloase a avut. Până atunci, nici să nu se ştie că ai venit la mine şi să vă prefaceţi că-l ascultaţi mai departe cu credinţa.</p>
                  <p rend="justify">—  Aşa vom face! Numai să aibă grijă înălţimea-ta să nu se ducă la tătari, că mare prieteşug mai are şi cu ei.</p>
                  <p rend="justify">— Ha, ha, ha! Asta-i bună! Cu slugile noastre?</p>
                  <p rend="justify">— Precum spun.</p>
                  <p rend="justify">—  Acum nu mai cred, dar pleacă pe furiş şi ţineţi ochii pe el, să nu vă scape. Nu cumva să-l ucideţi pe la spate!</p>
                  <p rend="justify">Ploconindu-se cu umilinţă, vel-vistiernicul ieşi din cort, căutând să se furişeze nebăgat în seamă. S-a înşelat totuşi, că Păun a fost toată vremea pe urmele lui. Când a intrat la hanul unde îl aşteptau ceilalţi, grecul a încălecat şi a ţinut-o într-o goană până la Târgovişte, însă voievodul plecase în tabără la Şoplea, vrând să apuce înaintea turcilor.</p>
                  <p rend="justify">Abia după două zile a izbutit Păun să i se înfăţişeze, dar în răstimp Vodă aflase şi de pe la alţii de hainia vel-visternicului.</p>
                  <p rend="justify">—  Aşadar nu s-a răbdat şi s-a dus la păgân? Mă miră însă că a fost singurul.</p>
                  <p rend="justify">—  Ceilalţi îl aşteptau la „Hanul roşu”. Postelnicul Istrate, Buicescu…</p>
                  <p rend="justify">—  Alte javre! Strânge-i în taină aici pe Turculeţ, Sima, Cozma şi Damian! Îi cunoşti, mi se pare.</p>
                  <p rend="justify">— Da! Păcat că măria-ta nu te înconjuri de oameni de încredere ca mine, îndrăzni Păun, dar văzu că nu prea fu pe placul domnului.</p>
                  <p rend="justify">— Adică greci? Nu, prietene. Deocamdată am nevoie de români. Când va veni vremea grecilor, am să vă adun pe voi!</p>
                  <p rend="justify">Păun ieşi gânditor, căci din spusele voievodului se puteau înţelege multe. Se temea că l-a cam scăpat din mână, mai ales de când Dragomir i se vârâse pe sub piele şi izbutise să-i aducă oameni ca aceia după care fusese trimis.</p>
                  <p rend="justify">Cei chemaţi de Păun îngenuncheară cu un picior în faţa domnitorului dar acesta le porunci să rămână în picioare, de parcă ar fi fost căpetenii, şi nu oşteni de rând.</p>
                  <p rend="justify">—  Vitejilor, să nu vă mire, fiindcă din ceasul acesta sunteţi căpitani, aşa după cum şi meritaţi. Slujba domniei este grea, iar cu voi n-am să mă înşel dacă vă aduc să-mi fiţi scut de nădejde.</p>
                  <p rend="justify">—  Să trăieşti, măria-ta! strigară toţi deodată.</p>
                  <p rend="justify">— Până la moarte, doamne! adăugă tulburat Cozma. Până la ultima suflare te vom sluji, stăpâne!</p>
                  <p rend="justify">—  Nu mă-ndoiesc, prieteni. Iar dacă vom izbândi să facem ţara noastră cea mare, boieri veţi fi voi şi alţii asemenea vouă!</p>
                  <p rend="justify">Din nou strigăte de mulţumire, dar Vodă le făcu semn să potolească, zicându-le zâmbind:</p>
                  <p rend="justify">—  Nu aşa de tare, că se aude până la Kadrî-paşa şi nu-i o fi pe plac. Vom pleca de aici la Ceraş, iar acolo am să ţin sfat cu toţi căpitanii străini, dar şi cu voi, şi va trebui să-i faceţi să fie de partea domniei mele pe toţi, căci pe boieri nu mă mai pot bizui. Am să vă spun eu mai pe urmă despre ce este vorba!</p>
                  <p rend="justify">Le întinse apoi mâna, pe care proaspeţii căpitani o sărutară pe rând, cu ochii sticlind de bucurie.</p>
                  <p rend="justify">Dar nu părăsiră ei bine cortul, că se înfăţişă Dragomir. Vodă îl privi bucuros ca întotdeauna. Tânărul avea obiceiul să poarte haine fără podoabe şi întotdeauna de culoare mohorâtă, dar poate că tocmai din pricina asta îi făcea faţa mai albă şi ochii lui cei negri păreau mai de nepătruns.</p>
                  <p rend="justify">—  Am făcut rău, Dragomire, că m-am luat după Kalgay-soltan şi nu te-am mai trimis cu el. Vezi că a trecut atâta vreme şi încă n-a venit Kemeny?</p>
                  <p rend="justify">—  Tocmai despre el voiam să-ţi spun, măria-ta, că te aşteaptă la Târgovişte, ca să-ţi mulţămească.</p>
                  <p rend="justify">—  Nu mai spune! Atunci toate au să fie bune! Să aibă tot ce pofteşte şi să fie slujit ca un oaspete drag inimii mele. Dar acum, oricât de greu îmi vine să nu te mai am la îndemână, n-am încotro şi trebuie să te trimit la jupân Tatler, judele Braşovului. Ai să-i spui că pagânii se vor năpusti asupra lor şi să se ferească, aşa cum vor şti. Vezi că nu-ţi dau carte scrisă, să ţii minte!</p>
                  <p rend="justify">— Mă străduiesc, măria-ta!</p>
                  <p rend="justify">—  După aceea dai o fugă şi până la comitele Miko Imre, la Sfântu Gheorghe, unde are el o casă. Toată lumea îl cunoaşte. Vezi că şi lui va trebui să-i vorbeşti numai între patru ochi!</p>
                  <p rend="justify">—  Dar eu nu ştiu ungureşte…</p>
                  <p rend="justify">—  Cunoaşte limba noastră îndeajuns ca să vă înţelegeţi, bagă de seamă ce-i spui: noi, împreună cu turcii, pătrundem pe la pasul Buzăului şi să facă în aşa fel ca să se împotrivească. Dacă s-o ivi prilejul, domnia mea am să întorc armele împotriva turcului şi atunci să sară şi ei cu toată puterea, ca să-l nimicim din două părţi. Ai priceput?</p>
                  <p rend="justify">— Da, măria-ta!</p>
                  <p rend="justify">— Ce-mi place la tine, Dragomire, este că nu pui întrebări de prisos.</p>
                  <p rend="justify">Încă nu plecase Dragomir când s-a ivit un ceauş de la Kadrî-paşa, poftindu-l pe Vodă la sfat, însă acesta nici nu vru să audă, ci porunci plecarea la Ceraş, în munte.</p>
                  <p rend="justify">Acolo, aşa după cum plănuise, îşi chemă căpitanii şi le vorbi astfel:</p>
                  <p rend="justify">—  Cu toţii suntem creştini, chiar dacă vorbim limbi deosebite, şi păcat de moarte este să ne udăm spada în sângele fraţilor noştri…</p>
                  <p rend="justify">—  Aşa-i! strigară noii căpitani şi încă vreo câţiva, dar cei mai mulţi rămaseră tăcuţi.</p>
                  <p rend="justify">—  Adică să nu mai trecem muntele? întrebă unul dintre cei din faţă.</p>
                  <p rend="justify">—  Bineînţeles că nu! Aici va trebui să-i zdrobim, ca să nu mai apuce să jefuiască la fraţii noştri. Mai cu seamă că acolo vor da mai mult peste femei, copii şi bătrâni neputincioşi, căci bărbaţii lor sunt duşi la oaste. Cu ei vreţi să ne înfruntăm? încercă voievodul să le stârnească simţăminte de milă.</p>
                  <p rend="justify">—  Ar fi paguba mai mică şi câştigul mai mare! răspunse un lefegiu sârb, aciuat de lungă vreme printre români.</p>
                  <p rend="justify">Izbucniră cu toţii în râs, dar nu şi domnitorul, care îşi dădu seama că de fapt avea în faţa lui mai mult tâlhari decât oşteni. Ispita jefuirii în Ardeal era prea mare, ca să nu fie ademeniţi de ea. Încercă atunci să le vorbească de la om la om, căci pe unii îi ştia şi pe nume.</p>
                  <p rend="justify">—  Voi, vitejilor, Vanko, Nicola şi ceilalţi, care aţi simţit iataganul pagânilor în casa voastră, n-aveţi nimic de spus?</p>
                  <p rend="justify">—  Măria-ta, răspunse căpitanul lefegiu Ianko. Noi suntem oşteni în leafă şi vom lupta după cum va fi porunca, dar chiar aşa…  să ne dăm viaţa pe degeaba?!</p>
                  <p rend="justify">—  Aşa-i! Aşa-i! se auziră încuviinţări din mai multe părţi.</p>
                  <p rend="justify">—  Ruşine! tună deodată Turculeţ. Suntem în slujba domniei şi se cuvine să ne urmăm şi la bine şi la rău stăpânul care ne hrăneşte. Păgânii sunt vrăjmaşii noştri, şi nu cei de dincolo de munte, fraţii noştri de-o credinţă şi de-un neam.</p>
                  <p rend="justify">—  Trăiască măria-sa Mihai Radu-vodă! răcni căpitanul Cozma, dar puţini fură cei care i se alăturară.</p>
                  <p rend="justify">Cătrănit peste măsură, voievodul făcu semn cu mâna că dorea să vorbească.</p>
                  <p rend="justify">—  Mulţumesc din toată inima celor care mai aveţi în voi simţul milei creştine, dar sunteţi prea puţini, iar turcii sunt câtă frunză şi iarbă.</p>
                  <p rend="justify">—  Chiar aşa, măria-ta! deschise gura şi căpitanul Nicola. Dacă ne alăturăm turcilor şi tătarilor, nu se poate să nu-i dăm peste cap pe ardeleni, şi ne alegem şi noi cu ceva dobândă, că numai din leafa asta amârâtă, cu greu o mai scoatem la capăt.</p>
                  <p rend="justify">Vodă se uită la căpitanii lui şi tare ar fi avut poftă să le spună vreo două de la obraz, dar, aşa după cum păţise şi cu boierii, ştiu să se stăpânească, ba la fel îşi schimbă faţa într-un zâmbet şi rosti cu voce răspicată:</p>
                  <p rend="justify">—  Mă bucur, voinicii mei oşteni, că gândiţi astfel cea mai mare parte dintre voi. Cei câţiva răzleţi n-au gând de hainie, ci numai dragoste de ţara asta a lor, în care s-au născut, aşa că-i iert, din tot sufletul. Am vrut să vă încerc credinţa mai înainte de a porni la luptă, ca să văd dacă mă pot bizui pe voi, şi m-am lămurit deplin. Vă doresc izbândă!</p>
                  <p rend="justify">—  Să trăieşti, măria-ta! răsunară urale de pretutindeni, dar nu şi din gura celor care crezuseră pentru o clipă că au venit iar vremurile de odinioară.</p>
                  <p rend="justify">Domnitorul îi chemă pe nume pe toţi cei care voiseră să lupte contra turcilor, iar ceilalţi plecară, gândind că aceştia îşi vor primi pedeapsa. N-au mai avut cum să-l audă pe domn zicându-le:</p>
                  <p rend="justify">—  Chiar dacă v-au amăgit ultimele cuvinte ale mele, eu tot în voi mă încred. Va veni ea şi vremea noastră! Acuma însă, mă văd silit să plec la Kadrî-paşa. De nu mă-ntorc până la apusul soarelui, strângeţi-vă oştenii credincioşi şi luaţi-mi urma. Nu vă sfiiţi să tăiaţi carne de turc, dacă o fi nevoie să mă scăpaţi. Aţi priceput?</p>
                  <p rend="justify">— Da! fu răspunsul scurt al căpitanilor, care se înseninară de astă-dată.</p>
                  <p rend="justify">Nu se mai îndoiau că domnitorul punea la cale ceva ce nu era spre binele pagânilor, şi asta îi bucura. Kadrî-paşa ridică sprânceana când se pomeni cu beyul însuşi şi fără nici un însoţitor, de parcă ar fi venit la un prieten. Din pricina asta nici n-a apucat să rânduiască slujitori care să se repeadă asupra hainului, dar, oricum, se chema că era în mâna lui şi zâmbi mulţumit.</p>
                  <p rend="justify">—  Alah cel prea-puternic să-ţi lumineze calea, viaţa şi inima, mărite serasker! se închină acesta, după obiceiul drept-credincioşilor musulmani.</p>
                  <p rend="justify">—  Asemenea şi ţie! răspunse paşa. Dar mai cu seamă să-ţi limpezească mintea!</p>
                  <p rend="justify">—  Ce va să însemne această urare? se prefăcu uimit voievodul. Nu cumva eşti supărat pe mine?</p>
                  <p rend="justify">—  Păi, n-aş avea temei?</p>
                  <p rend="justify">—  Mărturisesc drept că nu! Doar numai dacă vreo năpârcă de la sânul meu nu ţi-a strecurat ceva venin pe la ureche. Cât despre faptul că nu m-am putut înfăţişa atunci când m-ai chemat, ce să zic?…  Iacă, am s-o spun pe faţă: nu puteam veni cu mâna goală!</p>
                  <p rend="justify">Paşa se uită la el întrebător.</p>
                  <p rend="justify">— Ce vrei să spui?</p>
                  <p rend="justify">—  Că eram lipsit de toate, încât, să fi vrut să-ţi aduc un zlot tătăresc, n-aş fi ştiut de unde să fac rost. Pe când acuma…</p>
                  <p rend="justify">—  Acuma, ce? tresări Kadrî-paşa, presimţind un plocon gras.</p>
                  <p rend="justify">—  Priveşte! zise domnitorul trăgând foaia de cort de la intrare şi lăsând să se vadă cel de-al doilea cal cu care venise, împovărat cu doi desagi. Am izbutit să strâng şaptezeci de pungi, aur bun, unguresc, precum şi ceva blănuri.</p>
                  <p rend="justify">— Pentru mine?!</p>
                  <p rend="justify">—  D-apăi pentru cine? Nu eşti luminăţia-ta proteguitorul meu pe aceste meleaguri? Din toată sărăcia, am făcut ce-am putut, măcar că s-au arătat duşmani, din afară şi dinăuntru, mai mulţi decât mă aşteptam.</p>
                  <p rend="justify">—  Întotdeauna am zis că eşti plin de înţelepciune, beyule, şi nu m-am înşelat. Cât despre vrăjmaşi…</p>
                  <p rend="justify">—  Să nu mai vorbim, luminăţia-ta! Cei mai încrâncenaţi sunt Rakoczy şi Costandin Şerban, care încă mai are slugile şi iscoadele lui prin jurul meu. Am fost nevoit să mă prefac şi să-i pun la încercare, atât pe boieri, cât şi pe căpitani, ca să-mi dau şi eu seama pe cine să mă bizui. Le-am cerut să trecem de partea duşmanului şi nu pot spune că n-am avut şi dintre aceia care m-ar fi urmat, dar nu chiar aşa de mulţi.</p>
                  <p rend="justify">— Deci, despre asta era vorba?</p>
                  <p rend="justify">— Ce anume?</p>
                  <p rend="justify">—  Aflasem eu câte ceva, zâmbi paşa. Ai fi putut s-o păţeşti câtă vreme nu m-ai înştiinţat din timp, ca să ştiu şi eu că era numai o prefăcătorie. Puteai să-ţi pierzi capul!</p>
                  <p rend="justify">—  Câtă vreme eu mă ştiu cinstit şi port credinţă sultanului nostru, nu am teamă! se sumeţi Vodă. Leprelor care au clevetit, căci nu se poate să nu fi fost şi dintre aceia, am eu grijă să le scurtez limba. Au venit cu zâmbetul pe buze, le-au sticlit ochii auzind ce le ceream, dar cum sunt mai vicleni decât şacalii, s-au împotrivit, căci luminăţia-ta erai la doi paşi de ei. Dacă eram numai singur cu ei, m-ar fi vândut ardeleanului.</p>
                  <p rend="justify">— Să fi cutezat oare?!</p>
                  <p rend="justify">—  Mai încape vorbă? Chiar am de gând să-i dau de ştire şi marelui vizir, dar am socotit nimerit să cer mai întâi sfatul luminăţiei-tale.</p>
                  <p rend="justify">—  Koprulu-paşa ştie ceva?</p>
                  <p rend="justify">—  Mi-a dat mână liberă să fac după cum mi-e voia! răspunse tăios voievodul, anume să-i arate paşei că nu-i era supus.</p>
                  <p rend="justify">—  Da, da, se-nţelege! încuviinţă gazda, după care bătu din palme şi ceru dulceţuri şi cahfe, pentru cinstitul oaspete.</p>
                  <p rend="justify">Aşezându-se la taclale, putu afla numele boierilor pârâtori şi Vodă îi ponegri în aşa fel încât Kadrî-paşa îl povăţui să-i mai scurteze cu un cap. Vremea trecea pe nesimţite şi curând se întunecă, fiind nevoie de torţe, iar cei doi încă mai aveau de vorbit. Dar, pe când se aşteptau cel mai puţin, se treziră că se năruie cortul asupra lor şi simţiră cum fură legaţi împreună în pânza lui, după care cineva îi aruncă în spinarea unui cal, care o şi luă din loc la trap, scuturându-i din toate încheieturile. Ar fi încercat să strige, dar tâlharii se vede că erau tare pricepuţi, deoarece numai că nu le înăbuşiseră capetele. Li se păru o veşnicie până se opriră, şi atunci Vodă auzi binecunoscutul glas al lui Turculeţ:</p>
                  <p rend="justify">—  Măria-ta, fii cu băgare de seamă că vă dezlegăm, dar nu ştim care-i paşa şi nici dacă are armă asupra lui.</p>
                  <p rend="justify">Când pânza fu sfârtecată, amândoi prinşii traseră cu nesaţ aer în piept, fără a scoate o vorbă. Deasupra lor străluceau stelele, iar răcoarea nopţii le era binevenită.</p>
                  <p rend="justify">—  Aţi căpiat, Cozmo? îl luă la rost Vodă pe cel dintâi care i se arătă în faţa ochilor. Ce v-aţi apucat să faceţi?</p>
                  <p rend="justify">—  Cum a fost porunca, preamilostive, răspunse acesta scoţându-şi căciula din cap. N-ai lăsat vorbă măria-ta că la apusul…</p>
                  <p rend="justify">—  Ei, bată-vă să vă bată! râse domnitorul cu poftă. Am uitat de voi păcătoşilor. Dar ştiu că v-aţi descurcat, n-am ce zice! Cum aţi izbutit?</p>
                  <p rend="justify">—  Păi i-am sucit gâtul strajei, zise Turculeţ, care era o namilă de om şi era de bănuit că el o făcuse.</p>
                  <p rend="justify">—  Acuma, dezlegaţi-l pe turc şi să văd ce-am să născocesc pentru el, ca să-i spun de ce ne-aţi legat.</p>
                  <p rend="justify">Într-adevăr, acesta aştepta să afle ce s-a întâmplat, şi Mihai Radu-vodă îi ticlui:</p>
                  <p rend="justify">—  Eu, când am venit la înălţimea-ta, am fost însoţit de nişte slugi credincioase, care au rămas mai la margine, dar vegheau cu ochii în patru. Deodată au văzut un pâlc de boieri, care s-au furişat ca neguţători turci, iar când au ajuns la cort au ucis străjerii şi au tăiat corzile. Atunci s-au năpustiţi oamenii mei, punându-i pe fugă pe ceilalţi, iar ca să nu cadă bănuiala asupra lor, ne-au apucat pe amândoi şi ne-au adus aici. Acum se roagă de iertare, dar, dacă n-ar fi făcut aşa, ne-ar fi dus nemernicii tocmai la Rakoczy.</p>
                  <p rend="justify">—  Hm! făcu paşa cam neîncrezător.</p>
                  <p rend="justify">Fu însă înconjurat cu atâta cinste încât nu mai avu ce zice, iar când l-au încălecat pe frumosul armăsar de Anatolia, pe care i-l dăruia beyul acesta trăsnit, supărarea îi pieri ca prin farmec. A fost adus de însuşi voievodul şi oamenii lui până în tabără, unde era mare vânzoleală, căci turcii dăduseră peste străjerii ucişi, iar seraskerul dispăruse. Dar domnul n-a mai stat să vadă cum au fost pedepsiţi cei vinovaţi. Luându-şi oamenii, s-a întors, şi dacă ar fi ştiut poate că s-ar fi oprit de-a dreptul în cortul vel-vistiernicului Pârvu.</p>
                  <p rend="justify">Se aflau adunaţi acolo, la ceas de noapte, printre alţii, şi veşnic nemulţumitul Dicu Buicescu, precum şi postelnicul Istrate.</p>
                  <p rend="justify">—  Trebuie să hotărâm, boieri dumneavoastră, spunea gazda, pe cine să punem domn, căci aşa cere datina din bătrâni.</p>
                  <p rend="justify">— De fapt, încă mai avem domn, mormăi careva în barbă.</p>
                  <p rend="justify">—  Acela nu-i ales de boierimea ţării, ci pus de Poartă, în pofida legiuirii şi a înţelegerilor celor vechi cu sultanii, răspunse Pârvu. Eu ştiu, că doar am prieteni sus-puşi la Stambul…</p>
                  <p rend="justify">—  De altfel cred că nici nu-l mai avem, băgă de seamă şi Dicu Buicescu. S-a dus la Kadrî-paşa de o bună bucată de vreme şi pare-mi-se că încă nu s-a întors.</p>
                  <p rend="justify">—  Oare să-l fi?…  întrebă Vărzaru.</p>
                  <p rend="justify">—  Mai ştii? Poate că l-a şi trimis cetluit la drăguţa lui de valide, rânji Istrate.</p>
                  <p rend="justify">—  Da de unde! Ce, era prost Kadrî? se împotrivi Dicu. Dacă i-a venit de hac, socot că l-a şi îngropat până acuma.</p>
                  <p rend="justify">—  Cam aşa se vede, încuviinţă şi Pârvu. Vorba este…  pe cine să punem domn în loc?</p>
                  <p rend="justify">—  Pe Preda Brâncoveanul! sări clucerul. Pe cine altul? Nici că ar fi careva mai potrivit, căci are şi dragoste de ţară şi mare cinstire pentru boierii ei.</p>
                  <p rend="justify">—  Apoi, mai e şi os domnesc! adăugă Vărzaru.</p>
                  <p rend="justify">—  Chiar şi dumnealui stolnicul Costandin Cantacuzinul tot la el se gândise, spuse şi Istrate.</p>
                  <p rend="justify">—  Atunci, ce mai aşteptăm? întrebă careva.</p>
                  <p rend="justify">— Nu cumva să se împotrivească Poarta, se îngrijoră altul.</p>
                  <p rend="justify">—  Lăsaţi pe mine, boieri dumneavoastră! îşi umflă pieptul gazda. Nu vă spusei că am eu oamenii mei acolo? La nevoie…</p>
                  <p rend="justify">Se opri însă, fiindcă intră un slujitor, care-i şopti ceva la ureche.</p>
                  <p rend="justify">—  Ceee?! făcu el albindu-se la faţă.</p>
                  <p rend="justify">—  Ce s-a întâmplat? întrebară şi ceilalţi.</p>
                  <p rend="justify">— S-a întors Vodă de la turc, bâigui Pârvu.</p>
                  <p rend="justify">—  Vai de noi! se căina un boier slăbuţ, care tot timpul tăcuse, mângâindu-şi bărbuţa lui rară, ca de ţap.</p>
                  <p rend="justify">—  Mă pofteşte numai pe mine, urmă Pârvu. Cică să dau socoteală pentru nişte cheltuieli făcute cu patriarhul. Acuma, la miezul nopţii…</p>
                  <p rend="justify">— Ce i-o fi venit? se nedumeri Istrate.</p>
                  <p rend="justify">—  Mergi, Pârvule şi noi om veghea! îl îndemnă Dicu.</p>
                  <p rend="justify">Dar se ridicaseră cu toţii şi n-aşteptau decât un semn ca să se împrăştie care încotro va şti, aşa că îndemnul clucerului veni la timp. Curând nu mai rămase în cort decât vel-vistiernicul, gârbovit şi îngrozit de sperietura trasă. Cum nu avea încotro, căci fustaşii domneşti îl aşteptau numai pe el, porni, între ei, cu paşi şovăitori. Aproape că se prăbuşi la picioarele domnitorului, bănuind că nu despre banii cheltuiţi avea să fie vorba.</p>
                  <p rend="justify">—  Mă vânduşi, slugă netrebnică! rânji Vodă, răsucindu-şi topazul în mână.</p>
                  <p rend="justify">—  Eu sunt cu credinţă măriei-tale şi de aceea n-am vrut să te bag la necaz, doamne, se tângui vinovatul.</p>
                  <p rend="justify">—  Pentru aceea aţi vrut să mă schimbaţi cu Brâncoveanu? Eu nu sunt os domnesc? Mişeilor! Socoţi că nu am ştire de toate uneltirile voastre?</p>
                  <p rend="justify">—  Iertare! se milogi Pârvu, văzând că faţa voievodului se încrâncenase.</p>
                  <p rend="justify">—  Să nu te ierte nici Dumnezeu, ticălosule! spumegă acesta şi izbi cu buzduganul în ţeasta celui aplecat.</p>
                  <p rend="justify">Zvârcolirile fură scurte, atât de puternică fusese izbitura. Cumplită îi fusese mânia şi multă moarte ar fi înfăptuit cu mâna lui, dacă ar fi ştiut că toţi uneltitorii se aflau laolaltă. Îi părea nespus de rău că nu poruncise să fie aduşi toţi cei ce se aflau în cort.</p>
                  <p rend="justify">Chemă slujitorii să ridice leşul şi să cureţe locul, dar se pomeni cu vtori-logofătul Nica Grădişteanu, prăbuşindu-se la picioarele lui şi sărutându-i încălţările.</p>
                  <p rend="justify">—  Iertare, preamilostive stăpân! se tângui acesta. Nu mă ucide, că îţi voi fi slugă credincioasă până la ultima mea suflare.</p>
                  <p rend="justify">—  Ce-ţi veni, boierule? se trase Vodă, uitându-se cam în silă la barba lui căprească. Nu cumva ai fost şi domnia-ta printre tovarăşii lui Pârvu?</p>
                  <p rend="justify">—  Fost! îşi înghiţi vorbele cel îngenuncheat. Am fost, afurisitul de mine! se blestemă el. Diavolul mi-a luat minţile, dar eu mă jur pe sfânta cruce că n-am vrut să trec de partea lor.</p>
                  <p rend="justify">— A cui, boierule? îl iscodi domnitorul.</p>
                  <p rend="justify">—  A lui Vărzaru, Istrate, văru-meu Grigore…</p>
                  <p rend="justify">— Dar Dicu? El nu era?</p>
                  <p rend="justify">—  Cum de nu, măria-ta! Pot spune chiar că el îi capul răutăţilor…</p>
                  <p rend="justify">Mihai Radu-vodă se plimbă cu paşi mărunţi împrejurul boierului, care-şi vindea tovarăşii numai ca să-şi scape căpăţâna lui slută, dar îi venea la socoteală căci acesta îi dezvălui pe toţi, chiar dacă nu se aflaseră în seara aceea la vistiernicul Pârvu.</p>
                  <p rend="justify">—  Pentru spusele tale, Grădiştene, te voi răsplăti cândva, dar acuma lipseşte din faţa domniei mele, ca nu cumva să greşesc şi să te bag laolaltă cu ceilalţi. Ai să stai la moşie, până ţi-oi porunci să mi te înfăţişezi.</p>
                  <p rend="justify">—  Să trăieşti, măria-ta! sărută acesta poala veşmântului domnesc, târându-se după voievod.</p>
                  <p rend="justify">De fapt nici că ar fi vrut altceva, căci bine nu i-ar fi venit să dea faţă cu cei de care abia se despărţise, aşa că se zori să plece.</p>
                  <p rend="justify">Toata noaptea n-a închis un ochi măria-sa, căci poruncise să fie deşteptat ori de câte ori era prins vreunul dintre fugari. Ţinuse cu tot dinadinsul ca până la revărsatul zorilor să isprăvească cu toţi răzvrătiţii, pentru a nu mai apuca vreunul să-şi găsească scăparea la Kadrî-paşa, ori în altă parte. Dar abia când soarele era de o suliţă pe cer, fură aduşi laolaltă, legaţi cot-la cot, boierii Buicescu şi Şerban, cel care fusese făcut logofăt numai cu o lună mai înainte.</p>
                  <p rend="justify">Dumnealui vel-armaşul Vintilă îi însoţea de astă-dată, căci pe ceilalţi îi aduseseră armăşeii şi tot ei îi târâseră înapoi, pe mâna gâdelui.</p>
                  <p rend="justify">—  Nu suntem cu nimic vinovaţi, slăvite stăpân! cuteză să vorbească clucerul, cu toate că fusese silit să îngenuncheze alături de tovarăşul său.</p>
                  <p rend="justify">Vodă îi privi, iar între toţi simţi împotrivirea ochilor lui Şerban, şi nu se poate spune că nu-i fu pe plac. Toţi aveau zugrăvită spaima pe faţă, doar el se ţinea dârz, nefiindu-i teamă de ce avea să urmeze. Prea era scârbit de această boierime slugarnică, în stare să pupe şi mâna călăului!</p>
                  <p rend="justify">—  Poate că numai Şerban m-a vândut, vel-clucere. Nu? Ce zici? întrebă el în batjocură.</p>
                  <p rend="justify">—  Aşa o fi, măria-ta! dădu din umeri Dicu.</p>
                  <p rend="justify">Atâta mârşăvie n-a mai putut îndura şi cizma domnească îl izbi în plin obraz, prăvălindu-l la pământ. În cădere îl trase pe Şerban şi voievodul porunci:</p>
                  <p rend="justify">—  Desfaceţi-i unul de celălalt, căci nu sunt de aceeaşi teapă. Barem să ştii să mori, Buicescule, nu să te târăşti ca un vierme şi să-ţi loveşti fârtaţii pe la spate. Spurcăciune!</p>
                  <p rend="justify">—  Vreau să trăiesc, bunule stăpân! izbucni deodată în lacrimi fălosul boier. Spun tot ce doreşti!</p>
                  <p rend="justify">—  Nu mai am trebuinţă. S-au găsit alţii, mai fricoşi ca tine.</p>
                  <p rend="justify">—  Pârvu s-a înţeles cu bătrânul Cantacuzino şi cu Pană Iordache să-l facă domn pe Preda Brâncoveanu…</p>
                  <p rend="justify">— Că tu nu, săracul de tine!</p>
                  <p rend="justify">—  Eu n-am ştiut până aseară şi nici n-am vrut. Iacă, să spună şi logofătul…</p>
                  <p rend="justify">Acesta însă îl scuipă în plin obraz.</p>
                  <p rend="justify">—  Rău făcuşi, Şerbane, îl dojeni voievodul făcându-i din deget ca la copii. Mă sileşti acuma să-l slobod, barem să se şteargă, măcar că-i va rămâne ruşinea asta pe viaţă. Armaş!</p>
                  <p rend="justify">— Poruncă, măria-ta!</p>
                  <p rend="justify">—  Poftesc să le daţi drumul la amândoi. Te iert, logofete, fiindcă m-ai înfruntat cinstit, şi nu cu ură. Rău îmi pare că te-am pierdut, Şerbane, căci ai să pleci în surghiun, dar să iei cu tine şi pe nepreţuitul tău tovarăş. Lipsiţi din faţa ochilor mei!</p>
                  <p rend="justify">Fură scoşi pe dată din cort şi dezlegaţi afară de către armăşei, în vreme ce boierul Vintilă rămase mai departe lângă domn.</p>
                  <p rend="justify">—  Trimite chiar acuma pe căpitanul Filip la Târgovişte, şi să-l ucidă pe Brâncoveanu, oriunde ar da de el. Curge sânge de neamţ în vinele lui şi n-are să pregete să-mi împlinească porunca, ori să se lase cumpărat.</p>
                  <p rend="justify">—  Este cinstit şi ascultător, măria-ta, încuviinţă vel-armaşul.</p>
                  <p rend="justify">— Mai vreau încă unul asemenea lui.</p>
                  <p rend="justify">— Odor.</p>
                  <p rend="justify">— N-am auzit de el. Tot căpitan?</p>
                  <p rend="justify">—  Da! Lefegiu de neam străin, eu n-aş putea spune de unde vine şi ce hram poartă, însă dacă-i vorba să ucidă pe careva, o face cu multă plăcere şi fără nici o plată.</p>
                  <p rend="justify">—  Nu prea îmi plac spusele domniei-tale, dar, dacă altul nu s-o găsi, trimite-l la Filipeşti şi pe toţi Cantacuzineştii de parte bărbătească să-i spintece până la unul, chiar de-ar fi în leagăn, ori gârbovit de ani. De muieri să nu se lege în nici un chip. Va fi în stare?</p>
                  <p rend="justify">—  Mai încape vorbă? Sânge să curgă şi-i fericit…</p>
                  <p rend="justify">—  Atunci ar fi bun de călău, şi nu de căpitan în oastea domniei mele. După ce împlineşte ce i-am cerut, răsplăteste-l şi scapă de el!</p>
                  <p rend="justify">Ieşind să ia o gură din aerul proaspăt al dimineţii, văzu un alt pâlc de boieri legaţi, dar nu-şi mai pierdu vremea să-i cerceteze pe fiecare în parte, ci porunci vel-armaşului să-i descăpăţâneze pe toţi, fără osebire. Vaietele celor osândiţi se auziră o vreme, însă voievodul nici că-i mai păsa. Trecuse vremea când se arăta milostiv cu toţi ticăloşii ce i se împotriveau, căci acuma avea de înfruntat puterea turcească, dacă i se împlinea gândul să întoarcă armele.</p>
                  <p rend="justify">Îl îmbia şi somnul, nu-i vorbă, dar nu se îndupleca fiindcă nu pusese mâna pe postelnicul Istrate, care fugise în codru şi, cu toată hăituiala, încă nu fusese prins. Abia către ceasurile amiezii îi fu înfăţişat acesta, zdrenţuit şi plin de sânge. Frânt de osteneală, Vodă făcu semn din mână să i se taie capul, apoi se duse la culcare şi nu se mai deşteptă decât a doua zi, în zori.</p>
                  <p rend="justify">Nimeni nu cuteză să se atingă de mormanul de leşuri, care au rămas să zacă în preajma cortului, alături de stiva căpăţânelor boiereşti, care semăna mai curând cu un purcoi de varză. Aşa crezu şi căpitanul Cozma, care se înfăţişă la poruncă.</p>
                  <p rend="justify">—  Vezi, Cozmo, ce seceriş grozav am avut? Numai neghină, aleasă din grâu curat…  Apoi, încă vreo două-trei, şi rămâne ţara fără boieri.</p>
                  <p rend="justify">—  Va fi rău, doamne, îşi dădu părerea căpitanul.</p>
                  <p rend="justify">—  Vă fac pe voi, bre, până vă veţi haini la rându-vă! râse domnul. RĂFUIALA E CÂND SE AŞTEPTA CEL MAI PUŢIN LA OASPEŢI, Mihai Radu-vodă se pomeni că dădură buzna peste el, în iatac, vreo patru necunoscuţi. Tresări şi dădu să apuce spada, dar îşi dădu seama că nu avea nici o armă la îndemână.</p>
                  <p rend="justify">—  Ce poftiţi? se răsti el încruntat. Cum de aţi pătruns aici, neobrăzaţilor? Cine sunteţi? Strajăă!</p>
                  <p rend="justify">—  Nu te mai osteni, slăvite bazileu! rânji unul dintre nepoftiţi, vorbindu-i greceşte. Cam prea repede ai uitat de bunul Petridis, cel care ţi-a dat bani ca să te înscăunezi.</p>
                  <p rend="justify">Unul dintre ei se înclină batjocoritor şi atunci Vodă îşi dădu seama că era întocmai. Apoi îşi aminti şi de cel din faţa lui, că nu era altul decât marele dragoman Nikusios, ceilalţi însă îi erau necunoscuţi.</p>
                  <p rend="justify">—  Dumnealor boierii Sofialeu şi Bălăşache, pe care n-ai catadicsit să-i bagi în seamă, au venit să te roage de slujbă. Mai avem oameni de nădejde…</p>
                  <p rend="justify">— Tot greci?</p>
                  <p rend="justify">—  Vezi-bine! Cu ei vom face viitoarea împărăţie.</p>
                  <p rend="justify">—  Şi dacă nu vreau?</p>
                  <p rend="justify">—  Nu-i bine, căci am mai adus cu noi pe Aristide, căruia i se mai zice „Ţiparul”, căci înţeapă al dracului de iute şi de rău, măria-ta. Este la uşă, împreună cu Păun. Socot însă că ne vom înţelege şi nu-l poftim în odaie.</p>
                  <p rend="justify">Se aşezaseră în faţa domnitorului cu mare obrăznicie, iar acesta se chinuia să scornească ceva ca să scape de ei, că pe urmă i-ar fi învăţat el cum să se poarte. Se sili să pară liniştit.</p>
                  <p rend="justify">—  Tot n-am priceput ce vreţi, zise el.</p>
                  <p rend="justify">—  Mai întâi s-o rupi cu Rakoczy şi să te pregăteşti de marea răfuială cu păgânii, după cum ţi-a fost jurământul.</p>
                  <p rend="justify">— Când a fost asta? N-am jurat nicicând. Este o minciună sfruntată! se împotrivi Vodă.</p>
                  <p rend="justify">— Ai uitat că noi te-am făcut domn? se băgă Petridis.</p>
                  <p rend="justify">—  Neruşinatule! Cutezi să spui aşa ceva? Ce-ar zice sadrazamul să vă audă?</p>
                  <p rend="justify">—  N-ar avea cum! rânji iar Nikusios. Nici de la cine, fiindcă cel care ne părăseşte o face pe vecie. Să vină Aristide, măcar să-l vezi, bazileule?</p>
                  <p rend="justify">Voievodul îşi dădu seama că era prins de ei şi că singura lui scăpare ar fi fost numai prefăcătoria. Trebuia să-i amăgească şi să lase să se creadă că fusese înfricoşat.</p>
                  <p rend="justify">— Ce trebuie să fac?</p>
                  <p rend="justify">—  Aşa mai vii de acasă, mormăi boierul Sofialeu. Iacă: să-l împământeneşti pe kir Petridis, apoi îl faci vel-vistiernic.</p>
                  <p rend="justify">—  Nu de alta, dar să-şi mai scoată din datorie! adăugă Nikusios, cu acelaşi zâmbet.</p>
                  <p rend="justify">—  Apoi semnezi acest înscris, în care spui că eşti în slujba „Areopagului”, îi arătă Bălăşache un pergament de viţel.</p>
                  <p rend="justify">— La ce ar folosi? se miră voievodul.</p>
                  <p rend="justify">—  Ca să te avem la mână! răspunse pe şleau acelaşi Nikusios.</p>
                  <p rend="justify">Mihai Radu-vodă se înduplecă să-şi pună iscălitura, căci nu avea de ales, şi astfel părură mulţumiţi, vorbindu-i mai frumos.</p>
                  <p rend="justify">—  Acum ai să te laşi legat la gură, iar când te vor găsi oamenii tăi, le vei spune că nişte tâlhari oarecare te-au atacat, zise Nikusios şi pe dată săriră cu toţii, legându-l fedeleş.</p>
                  <p rend="justify">—  Dacă aminteşti ceva de noi, ne vom întoarce! ameninţă şi Petridis. Stai binişor până ne vom îndepărta, şi nu cunoşti pe nimeni!</p>
                  <p rend="justify">Aşa fu găsit de Dragomir, care se cruci văzându-l.</p>
                  <p rend="justify">— Vai de mine, măria-ta, cine a făcut asta? se îngrozi el.</p>
                  <p rend="justify">—  Am adus prea mulţi greci în ţară, răspunse domnul, frecându-şi braţele înţepenite.</p>
                  <p rend="justify">—  Erau şi mai de demult, doamne.</p>
                  <p rend="justify">—  Eu însă le-am dat frâu liber, şi îşi fac de cap. Va trebui să mă scap de ei. Mai întâi de Pavos.</p>
                  <p rend="justify">— De cine?!</p>
                  <p rend="justify">—  Aşa-i, că tu nu ştii că Păun îi grec. Socot că-i fugit acum, dar poftesc să-l cerceteze căpitanul Odor. Pe la casele lui Sofialeu ori Bălăşache va da peste încă vreo câţiva. Să nu facă osebire între ei, ci să-i stârpească pe toţi. Mă înăbuş, Dragomire! Tătarii au golit ţara, iar grecii se silesc s-o umple…</p>
                  <p rend="justify">Slujitorul nu răspunse, căci nu cuteza să-i spună că ar fi trebuit să-şi dea seama de aceasta mai curând. Toţi românii erau porniţi împotriva „caţaonilor”, care veneau să se căpătuiască în ţara lor, făcând pe stăpânii.</p>
                  <p rend="justify">—  Mai sunt ei şi alţii, urmă Vodă, ca să nu mai pomenesc de liftele păgâne care ne sug toată vlaga. Mai întâi însă voi nimici cozile de topor, după care mă voi năpusti asupra balaurilor. Nădăjduiesc să mă pot bizui pe tine!</p>
                  <p rend="justify">—  Sunt în slujba domniei, măria-ta, şi nu te părăsesc nicicând.</p>
                  <p rend="justify">—  De ce n-am găsit barem o sută ca tine, flăcăule? oftă voievodul, bătându-l pe umăr. Românii mei nu vor să mă înţeleagă.</p>
                  <p rend="justify">— Numai unii boieri, măria-ta.</p>
                  <p rend="justify">—  Se poate. Va trebui să curăţ iarăşi grâul de neghină…  Iată însă că toate planurile domnitorului suferiră o amânare, când, la vreo două zile după Bobotează, se pomeni la curte cu Lazăr Borlovan, ca sol trimis de Rakoczy. Bucuros de asemenea întâlnire, Vodă porunci ospăţ în cinstea lui, după care statură îndelung de vorbă.</p>
                  <p rend="justify">Iarna era în toi şi viforniţele se înteţeau pe întreg cuprinsul ţării, încât nu prea le ardea să meargă la vreo vânătoare, însă nici n-ar mai fi fost nevoiţi să se prefacă, aşa ca altădată, căci voievodul avea acuma destule încăperi de taină la palat. Toţi slujitorii fuseseră înlocuiţi numai cu români, iar de Păun nu se mai ştia nimic, de parcă intrase în pământ.</p>
                  <p rend="justify">Bănăţeanul venise cu ştiri tocmai din Caşovia, unde fugise şi el, o dată cu prinţul, din pricina navalei tătăreşti de peste vară. Scrumul se alesese de avutul său, dar tot era mulţumit că scăpaseră cu viaţă, el şi ai lui. Acum venea cu solia să lege prietenie trainică în numele prinţului său, care nu mai putea să se bizuie pe nimeni altcineva.</p>
                  <p rend="justify">—  Alteţa-sa, zise Lazăr, a chibzuit o unire asemănătoare cu cea din vremea lui Mihai-vodă, numai că-i zice „confederaţie”.</p>
                  <p rend="justify">— Hm! N-a cutezat să-i spună pe numele ei: Dacia!</p>
                  <p rend="justify">— Mai apoi, măria-ta! zâmbi Borlovan.</p>
                  <p rend="justify">—  Aşa să fie! Dacă zici domnia-ta, te cred.</p>
                  <p rend="justify">—  Deocamdată a hotărât înscăunarea lui Constandin-vodă la Iaşi, ca să nu mai fii îngrijorat dinspre partea asta.</p>
                  <p rend="justify">—  Dar Gheorghe Ştefan?!</p>
                  <p rend="justify">—  Va fi generalisim. Adică marele voievod al oştirilor din toate trei ţările.</p>
                  <p rend="justify">—  Cam şubredă alcătuire, dar, mă rog, iar ai să-mi răspunzi că „deocamdată”, nu-i aşa? Râseră amândoi.</p>
                  <p rend="justify">—  Fie cum o fi, numai să începem lupta! încuviinţă Vodă. Dar, ia spune-mi, pe la Kemeny ai trecut?</p>
                  <p rend="justify">— Nu-i aici?!</p>
                  <p rend="justify">—  S-a dus la el acasă, în Ardeal. Părea cam mânios că nu l-aţi ajutat, dar are să-i treacă.</p>
                  <p rend="justify">Borlovan se înroşi, fiindcă şi el se lăsase pe tânjală cu strângerea banilor, dar asta numai fiindcă a fost peste puterile lui, dar Rakoczy…</p>
                  <p rend="justify">—  A scăpat la vreme, spuse Lazăr. Kalgay-soltan a pierit de curând în încăierarea cu nogaii şi, dacă generalul s-ar mai fi aflat încă în robie, nu se ştie dacă l-ar mai fi slobozit marele han.</p>
                  <p rend="justify">—  Sărmanul Kalgay! oftă voievodul cu gândul la bătrânul Haralambos care l-a apărat pe tătar cu trupul lui, lăsându-se străpuns o dată cu el. Era grec, dar totodată fratele lui Thamar…</p>
                  <p rend="justify">— Cine?! Kalgay?!</p>
                  <p rend="justify">Atunci îşi dădu seama Vodă că gândise cu voce tare.</p>
                  <p rend="justify">—  A, nu! Îmi amintisem de robul lui, care nu l-a părăsit până la moarte. Asta înseamnă că mai sunt şi greci cinstiţi.</p>
                  <p rend="justify">Borlovan nu prea înţelegea ce-i tot îndrugă voievodul, însă ştia că prin moartea lui Kalgay se lasă frâu liber tătarilor să izbească iar în ţările române. Apoi nu încăpea nici o îndoială că, în marea înfruntare pe care o pregăteau, ei vor fi împotriva „confederaţiei”.</p>
                  <p rend="justify">—  Să ştii că nu-mi place de Barcsay, zise Vodă pe neaşteptate. O fi el din neamul nostru, dar e primejdios.</p>
                  <p rend="justify">—  Fără grijă, doamne, zâmbi bănăţeanul. S-a jurat că nu va ieşi din porunca alteţei-sale.</p>
                  <p rend="justify">— Atunci, Rakoczy l-o fi îndemnat să mă pârască la Poartă? zâmbi batjocoritor domnitorul.</p>
                  <p rend="justify">—  N-am ştiut!</p>
                  <p rend="justify">—  Norocul meu a fost că tocmai acel jurământ de la Târgu Mureş a ajuns la mine. A fost atât de prost, încât l-a iscălit în faţa întregii diete.</p>
                  <p rend="justify">—  Credeam că a fost dat uitării…</p>
                  <p rend="justify">—  Aşa s-ar fi întâmplat, dacă Barcsay nu şi-ar fi arătat colţii. A vrut să mă muşte, iar eu l-am arătat sadrazamului.</p>
                  <p rend="justify">— Atunci, e pierdut.</p>
                  <p rend="justify">—  Încă nu! Koprulu mai are unele răfuieli prin părţile răsăritene. Dar, când s-o întoarce, negreşit vine să isprăvească şi cu acest prinţ, care nu ştie ce vrea.</p>
                  <p rend="justify">Lazăr se posomorî, căci cele auzite nu erau deloc îmbucurătoare. Creştinii se certau între ei şi se pârau turcului. Îşi aduse aminte de îndepărtata lui copilărie, când îl auzea pe răposatul său părinte, Marcu-pârcălabul, spunând că întregul neam al românilor ar fi trebuit să fie unit, dacă voiau o singură ţară. Iată însă că Barcsay trăgea într-o parte, Ştefan-vodă în alta, nefiind mulţumit cu noul rang, socotit mai prejos. Cât despre Constandin-vodă, nici că-i mai păsa unde era tronul, numai să domnească. Până şi acest Mihnea, care-şi luase numele bravului Mihai, se dovedea frământat mai mult de mândria lui, decât de unirea cea mare.</p>
                  <p rend="justify">Îmbătrânise Lăzărel, oşteanul ce cutreierase Europa luptând pentru alţii. Căutase să se bage în slujba domniei ţării ardelene şi se împământenise acolo, dar iată că năvala tătarilor i-a spulberat întreaga agoniseală, şi din nou era pribeag. Îl bătea gândul să se întoarcă în Banatul lui, unde să-şi îngroape ciolanele, căci acolo părea mai la adăpost de furtunile ce se abăteau asupra ţării. Era cam dezamăgit, ce-i drept, dar cu dragă inimă s-ar fi avântat iar în vâltoarea bătăliilor, dacă s-ar fi găsit careva să lumineze calea. Domnul de la Târgovişte avea dreptate să nu se încreadă în şubreda plăsmuire a „confederaţiei”, totuşi i-a făgăduit să se întâlnească cu alteţa-sa, la Rucăr. Mai întâi să se cunoască şi să întărească prietenia dintre ei, ca mai apoi să-l izbească pe turc. Dar uneltirile se iveau pretutindeni, ca ciupercile după ploaie. Aşa s-a întâmplat până şi cu vel-vornicul Ţării de Sus a Munteniei, Danciu Pârâianu, pe care măria-sa îl socotea printre cei mai credincioşi. Descoperirea lui s-a făcut numai printr-o întâmplare, datorată grădinarului Tănase. Acesta nu vrusese cu nici un chip să se lepede de meseria lui, dar cu dragă inimă îi spunea lui Vodă tot ce se mai auzea prin târg. Aşa a aflat că la boierul Pârâianu trăsese în gazdă un neguţător, grec după veşminte, numai că vorba lui dulceagă, moldovenească, nu i se potrivea cu înfăţişarea. Cum voievodul se mai înşelase în privinţa prietenilor lui din ţară, trimise pe Dragomir să-l aducă pe boier, cu oaspete cu tot, la palat. Îl povăţuise să ajungă cu ei după ce se va mai întuneca, spre a nu stârni vâlvă, dar a uitat a-i spune şi cum să-i fie „aduşi”, astfel că zelosul slujitor i-a legat-cobză şi, cum era obiceiul, i-a băgat în odaia de cazne, unde Buzea-călăul îi luă în primire.</p>
                  <p rend="justify">Toate acestea au făcut ca vel-vornicul să se socoată prins asupra faptului şi, nemainădăjduind la nici o iertare, se hotărî să-l înfrunte pe Vodă, de cum l-o vedea. Dar mai înainte l-a suduit chiar în faţa lui Dragomir, care l-a spus stăpânului, când acesta îl mustrase pentru felul cum i-a „poftit” oaspeţii. Atunci s-a dus la prinşi chiar domnul, de parcă tot nu-i venea a crede, încât zise destul de domol:</p>
                  <p rend="justify">—  Mă vinzi şi tu, Danciule?</p>
                  <p rend="justify">Spre marea lui uimire, acesta săltă capul şi-i răspunse:</p>
                  <p rend="justify">—  Dacă a-ţi scăpa glia de liftele păgâne şi a nu te supune samavolniciilor aşa se cheamă, socoate-mă, doamne, şi pe mine un vânzător. Dar nu de ţară!</p>
                  <p rend="justify">Lui Vodă nu-i venea a crede, dar atunci îşi aminti că-i ucisese un nepot de soră ce uneltise cu Pârvu Vlădescu, bănuind că de aici pornea întreaga ură.</p>
                  <p rend="justify">—  Nu pricep ce-i în capul tău, Danciule, şi văd că ar trebui să-l despic în două ca să-mi dau seama ce gânduri cloceşti. Te iert însă, dacă vei mărturisi deschis ce-aţi uneltit şi cine ţi-e oaspetele, căci negustor nu-i, şi nici pe departe grec.</p>
                  <p rend="justify">—  Nu am nimic de spus! scrâşni Pârâianu.</p>
                  <p rend="justify">Altădată i-ar fi fost pe plac cerbicia boierului, dar acum nu mai era el domnul acela îndurător faţă de cutezători, căci prea se înmulţiseră uneltirile care-i primejduiau viaţa. Trebuia tăiat în carne vie şi părea prea ostenit ca să se mai înfurie.</p>
                  <p rend="justify">— Buzeo, ai priceput că vreau să-l ascult? Fă-l să vorbească!</p>
                  <p rend="justify">Ţiganul rânji şi fără să mai aştepte alt îndemn îl croi cu o rangă de fier, rupându-i fluierul piciorului. Chinuitul scoase un răcnet de durere şi se prăvăli la podea.</p>
                  <p rend="justify">—  Mai ai unul, Danciule! îi aminti liniştit Vodă. Cunoşti zicala: „Unde nu-i cap, vai de picioare”?</p>
                  <p rend="justify">Blesteme şi suduieli în loc de răspuns, iar asta îl scoase din sărite pe domn. Se învineţi la faţă şi porunci gealatului să i-l rupă şi pe celălalt. Al doilea strigăt însă n-a mai fost la fel de îndurerat, fiindcă boierul şi-a pierdut simţirea. Buzea îl stropi cu apă, dar nu izbuti să-i deschidă ochii. Atunci voievodul îi făcu semn ţiganului să-l scoată pe nefericit în încăperea de alături şi să se apuce de însoţitorul vel-vornicului.</p>
                  <p rend="justify">Străinul rămase cu ochii holbaţi, dându-şi seama că nu era de glumă.</p>
                  <p rend="justify">—  Dă-i boaşele afară! arătă voievodul spre el, îndată ce se întoarse gealatul.</p>
                  <p rend="justify">—  Nu! răcni străinul, albind de frică. Spun tot…</p>
                  <p rend="justify">—  Atunci, dă-i drumul! Dacă încerci să mă amăgeşti, meşterul meu are să-ţi scoată ficaţii de viu şi te va sili să-i mănânci.</p>
                  <p rend="justify">Poate că osânditul nu s-a îndoit, dar Buzea rămase cam descumpănit, căci nu ştia cum ar fi putut împlini asemenea poruncă.</p>
                  <p rend="justify">— Sunt Mihalcea Hâncu, serdar în slujba măriei-sale Vasile-vodă.</p>
                  <p rend="justify">—  A cui?! N-am auzit eu bine? Încă nu s-a potolit? Ce mai vrea? Vorbeşte!</p>
                  <p rend="justify">—  M-a trimis la dumnealui, vel-vornicul…</p>
                  <p rend="justify">—  Şi la mai cine?</p>
                  <p rend="justify">—  Numai la el, unde trebuia să vină şi Kenaan-paşa.</p>
                  <p rend="justify">— Ce tot îndrugi? Ce să caute turcul acolo?</p>
                  <p rend="justify">—  Îl aşteptăm din zi în zi, căci aşa ne-a spus şi Hamid-aga.</p>
                  <p rend="justify">— Adică cel pe care-l plătesc să mă păzească?</p>
                  <p rend="justify">—  Da, măria-ta! Au plănuit să te omoare la ospăţul făgăduit beşliilor şi Danciu avea să fie caimacam, până la înscăunarea lui Ştefan-vodă.</p>
                  <p rend="justify">— Care? Cel ce a fugit la cazaci?</p>
                  <p rend="justify">— Ba, feciorul măriei-sale Vasile-vodă.</p>
                  <p rend="justify">—  Bicisnicul de Ştefăniţă? Ha, ha, ha! Mă faci să rid, serdare. El să mă înlocuiască pe mine?…  Nu cumva minţi.</p>
                  <p rend="justify">—  N-aş cuteza, doamne. Mă jur că spun adevărul curat!</p>
                  <p rend="justify">—  Mda! mormăi Vodă. Abia acuma încep să văd uneltirea, măcar că nu pricep de ce-şi bagă coada şi Kenaan-paşa?</p>
                  <p rend="justify">— Vasile-vodă i-a făgăduit sprijin la sărai, ca să apuce stăpânirea Ardealului.</p>
                  <p rend="justify">— Deci tot nu i-am scos-o din cap? Bine! Dezleagă-l, Buzeo!</p>
                  <p rend="justify">Chibzui o bucată de vreme, în timpul cât prinsul fu slobozit, apoi zise:</p>
                  <p rend="justify">—  Hâncule, poftesc să fii oaspetele domniei mele. Eşti moldovean şi nu slugă turcească, aşa că am putea vorbi mai pe îndelete. Pe urmă vei hotărî singur ce-ai să faci, căci te văd om cu scaun la cap.</p>
                  <p rend="justify">Ştia voievodul cât de mult îndrăgeau unii laudele şi vorba bună, fie ea şi mincinoasă, şi nu se înşelase, căci serdarul i-a destăinuit cu mult mai multe decât ar fi putut scoate Buzea de la el.</p>
                  <p rend="justify">—  Dar bine, boierule, îl mustră Vodă la urmă. Domnia-ta eşti român, ca şi noi, cum de te-ai lăsat prostit? Dacă nu mă înşel, bătrânul postelnic Hâncu ţi-era ceva neam.</p>
                  <p rend="justify">— Bunicul meu.</p>
                  <p rend="justify">—  Şi nu cumva a fost în slujba răposatului meu părinte Radu Mihnea-vodă?</p>
                  <p rend="justify">— Ba da!</p>
                  <p rend="justify">—  Deci, cum s-ar zice, neamul vostru sunteţi în slujba domniei, din tată-n fiu. Asta înseamnă slujba ţării, şi nu a unui domn mazil, care urzeşte pieirea ei. Au n-ai auzit până acuma că voiesc a uni tot neamul nostru şi să ne împotrivim turcului?</p>
                  <p rend="justify">Moldoveanul rămase uimit fiindcă la Istanbul, printre cei pribegi ca şi el, se spunea despre domnul muntean cum că n-ar fi decât o unealtă turcească. Ba se speriaseră că, dacă va turci ţara, şi Moldova avea să urmeze curând.</p>
                  <p rend="justify">—  Ce să zic, doamne? dădu din umeri a neştiinţă serdarul.</p>
                  <p rend="justify">—  Ai să vezi că am dreptate şi dator eşti să pui umărul cu noi, toţi laolaltă.</p>
                  <p rend="justify">— Ce să fac?</p>
                  <p rend="justify">—  Mai întâi, să nu afle Kenaan-paşa de cele petrecute aici şi nici de înţelegerea dintre noi. Dacă eşti întrebat de Pârâianu, să spui că a fost silit să plece degrabă în Ardeal şi că ai rămas singur să-l întâmpini. Pentru aceasta va trebui să te înapoiezi de unde ai fost adus aici. Nici lui fiică-sa să nu-i spui ce s-a petrecut cu prostul de vornic. Pe altcineva nu mai are, că era văduv. Deocamdată te vor însoţi oştenii domniei mele şi ai să-i laşi să facă tot ce le voi porunci eu, după aceea slobod eşti să pleci unde îţi va fi voia. Nimeni n-are să-ţi facă nici o sminteală. Te-nvoieşti?</p>
                  <p rend="justify">— Da! răspunse Hâncu, fără preget.</p>
                  <p rend="justify">Voievodul îi întinse mâna spre sărutare, în semn de mare cinste, iar după plecarea moldoveanului simţi un val de căldură că-i învăluia inima. Văzuse că încă se mai putea bizui pe oamenii ţării. Înâlţându-şi ochii spre cer, îşi murmură deviza: „Şi deus nobicum, quis contra nos?”DEZAMĂGIRI LAZĂR BORLOVAN SE ÎNTÂLNI LA SÂTMAR cu fostul domnitor moldovean Gheorghe Ştefan şi se ţinu de el să-l facă a pricepe gândurile de viitor ale stăpânului său, Rakoczy, dar în zadar.</p>
                  <p rend="justify">—  Nu, prietene! Toată scorneala asta îi cam cu ochi şi sprâncene. Auzi colo: generalisim?…  Cine naiba să asculte de poruncile unui om de paie?</p>
                  <p rend="justify">—  Dacă alteţa-sa va hotărî…</p>
                  <p rend="justify">—  Dar ce? Nu cumva s-a şi văzut crai?! Ascultă-mă pe mine, că nu-i a bună. Vrea să ne înhame pe toţi la coroana ungurească, după ce a văzut că nu i-a mers în Lehia. Pricep eu unde bate prinţul. Să fie mai presus decât cei trei voievozi, iar eu un fel de momâie. Ei bine, nu! Nu şi-a găsit el prostul! Mă duc oriunde în lume, chiar şi la cazaci, dar când m-oi întoarce am să fiu domnul Moldovei, nu…  generalisim.</p>
                  <p rend="justify">Era tare cătrănit pribeagul, că-şi pusese toată nădejdea în prinţul ardelean, dar abia acuma îşi dădea seama că acela avea gânduri de mărire, cu neputinţă de înfăptuit. La rândul său, bănăţeanul îi dădea dreptate, năruindu-i-se şi lui visele despre ţara cea mare, rămasă ca o poveste din copilărie. I se săltase inima de bucurie auzind aceleaşi vorbe la domnul muntean, numai că şi acesta o cam trăgea acuma pe de lături. Prea era fudul şi cu închipuiri asemănătoare lui Rakoczy, cu nimic folositoare neamului românesc. Apoi, în peregrinările lui din ultima vreme, trecuse şi pe la Kemeny, unde a fost îmbrăţişat cu bucurie, că nici n-avea de ce să-i poarte pică, întrucât de la bun început îi spusese că nu va izbuti să adune banii de răscumpărare. Aducând vorba de împărăţia turcească, fostul general i-a spus-o pe faţă că n-ar mai ridica spada decât pentru Ungaria, şi nimic altceva.</p>
                  <p rend="justify">Dar în Sătmar se afla tot atunci şi celălalt pribeag, Constandin-vodă, care îşi cumpărase o casă. Borlovan a fost poftit şi pe la el şi a văzut că se chivernisise destul de bine, sub aripa ocrotitoare a austriecilor. La rândul lui, nu dorea decât o domnie oarecare, fie şi a Moldovei, ca să mai poată strânge ceva avere.</p>
                  <p rend="justify">—  Dar Costandin-vodă ce are să facă atunci? întrebă Borlovan pe Gheorghe Ştefan. Dacă apucă să cheme ţara la unire?</p>
                  <p rend="justify">—  El?! pufni moldoveanul. Un iepure fricos, măcar că n-am pomenit să fie şi îndrăzneţ vreunul. Tocmai pe el l-a găsit mai bun ca mine pentru domnia Moldovei? Sărmană ţară! Multă minte trebuie să mai aibă prinţul domniei-tale, Borlovane, dar eu unul mă lepăd de astfel de înţelepciune.</p>
                  <p rend="justify">—  Măria-ta! nu se lăsă Lazăr. Porţi un nume îndrăgit de întreg neamul nostru şi nu ţi-e îngăduit să dai bir cu fugiţii. Alteţa-sa ne cheamă ca mai întâi să-i izgonim pe păgâni. Ce-i rău în asta? O vrem cu toţii. Ce va fi după aceea, vom mai vedea. Rânduiala va fi cu totul alta şi o vom face noi, cei mulţi.</p>
                  <p rend="justify">—  Care „noi”?</p>
                  <p rend="justify">— Românii!</p>
                  <p rend="justify">—  Hm! Astea-s gânduri prosteşti şi…  popeşti, nu te supăra pane Borlovan că ţi-o spun. Tot aşa grăia şi vlădica Dosoftei, ca să împiedice norodul să citească din catehismul calvinesc. Parcă noi ştim carte…</p>
                  <p rend="justify">—  Unii dintre noi da, şi ne dăm seama şi fără a citi că suntem de un neam şi de aceeaşi limbă. Răposatul taică-meu, fie iertat, a luptat alături de Gaşpar-vodă tocmai la Ţuţora, lângă Iaşi, măcar că se născuse la Borlova, pe plaiuri bănăţene. Şi mulţi alţii! Dar chiar şi eu mă străduiesc, cu slabele mele puteri, să strâng bărbaţii noştri de seamă într-un singur mănunchi, fiindcă numai aşa…</p>
                  <p rend="justify">Se opri însă, când un slujitor pătrunse în odaie ca să vestească sosirea nobilului Kopacs Antal, trimisul lui Barcsay.</p>
                  <p rend="justify">—  Să poftească! făcu înciudat Ştefan-vodă. Apoi se întoarse spre Lazăr, zicând:</p>
                  <p rend="justify">—  Ai văzut cine a ajuns principe al Ardealului? Ce mai vrei? Secuiul însă are să mă bată la cap dacă ştiu ceva despre un unchi de-al lui. Cam pisălog…</p>
                  <p rend="justify">Fostul voievod moldovean se înşelase de astă-dată, căci drumul lui Kopacs era spre Rakoczy, la Caşovia, doar că în trecere avea de vorbit şi cu domnul cel pribeag al Moldovei. Se înţelege că nu mai avea rost să-l întrebe de unchiu-său, câtă vreme îl găsise, dar despre asta n-avea să-i pomenească nimic. Îl cunoştea şi pe Borlovany, trecut în slujba lui Rakoczy, care-l folosea mai cu seamă în întâlnirile cu olahii, căci era de neamul lor. Acuma, văzându-l împreună cu Ştefan-vodă, se cam descumpăni, dar îşi veni pe dată în fire şi zâmbi cu bucurie prefăcută.</p>
                  <p rend="justify">—  Ce întâmplare fericită să vă pot spune la amândoi că alteţa-sa principele Barcsay vă preţuieşte din toată inima şi vă urează numai sănătate şi gânduri bune…</p>
                  <p rend="justify">Borlovan nu-l cunoştea pe noul prinţ decât în treacăt, pricepu deci că vorbele erau numai pentru gazda lor, dar mulţumi şi el din cap. Ştefan-vodă însă vru s-o scurteze de la început:</p>
                  <p rend="justify">—  Ascultă Kopacs, ţi-am mai spus că nu ştiu nimic şi te sfătuiesc să te laşi păgubaş, dacă ai de gând să mă iscodeşti iar de Petky. Suntem buni prieteni, dar nu am ţinut niciodată socoteala isprăvilor lui. Cine ştie pe unde va fi hălăduind?</p>
                  <p rend="justify">Kopacs fu cât pe ce să-i spună că l-a găsit, dar ar fi însemnat să se dea în vileag cu multe, aşa că se opri la timp.</p>
                  <p rend="justify">—  Nu, măria-ta, zâmbi el îngăduitor. Am stat de vorbă o dată şi îmi ajunge. Acuma alte treburi m-au mânat pe drumuri. Stăpânul meu a aflat că voievodul de la Târgovişte îl sapă rău la Poartă. L-a pârât şi marelui vizir că a jurat credinţă prinţului Rakoczy, ba i-a dat şi pergamentul cu jurământul, care nu ştim cum de a putut ajunge în mâinile lui…</p>
                  <p rend="justify">—  Şi ce-mi pasă mie? făcu morocănos voievodul.</p>
                  <p rend="justify">—  Prea luminate domn, prinţul meu a auzit de voinţa serenisimului Rakoczy cum că va să dea tronul Moldovei lui Costandin-vodă, măcar că nu el are dreptul. Dar, şi aşa, n-a fost deloc bine gândit ce vrea să facă…</p>
                  <p rend="justify">— Ai auzit, pane Borlovan? sări vesel gazda. Nu numai eu am zis la fel. Spune mai departe, prietene!</p>
                  <p rend="justify">—  Mai nimerit, urmă secuiul, ar fi ca măria-ta să-ţi capeţi locul cuvenit, iar munteanul să se întoarcă acasă, la Târgovişte.</p>
                  <p rend="justify">—  Şi Mihnea?!</p>
                  <p rend="justify">—  N-are decât să plece de unde a venit, că nimeni nu l-a chemat şi nici n-are să plângă după el.</p>
                  <p rend="justify">—  Foarte bine! îşi frecă palmele domnitorul pribeag. Să fie totul ca mai înainte.</p>
                  <p rend="justify">— Nu chiar! îl opri secuiul.</p>
                  <p rend="justify">—  Cum aşa?</p>
                  <p rend="justify">— Ardealul trebuie să rămână stăpânului meu, ca să nu mâniem pe Koprulu.</p>
                  <p rend="justify">Borlovan i-a lăsat să vorbească, dar când văzu că Rakoczy nu mai intra în socotelile lor, hotărî să se bage şi el.</p>
                  <p rend="justify">—  Atunci ne vom supune iarăşi Porţii? Să ne umilim în faţa pagânilor, ca şi până acum? Tocmai pentru împotrivirea asta a hotărât alteţa-sa Rakoczy ca domnul muntean de acuma să fie o pavăză a noastră, a tuturor.</p>
                  <p rend="justify">—  Păi n-auzişi că-l pârăşte pe Barcsay? Ce fel de „pavăză” mai e şi asta? se cam răsti Ştefan-vodă. Pe mine să mă facă iar domn al Moldovei, şi jur credinţă neclintită ţării Ardealului.</p>
                  <p rend="justify">O  nouă dezamăgire îl cuprinse pe bănăţean, văzând îngustimea de gândire a pribeagului. Nu visa decât domnia acelei bucăţi de ţară, unde văzuse el lumina zilei, şi pentru asta era în stare de orice.</p>
                  <p rend="justify">—  Ce trebuie să fac după părerea lui Barcsay? întrebă Ştefan-vodă, care se înveselise grozav.</p>
                  <p rend="justify">—  Să cauţi, măria-ta, sprijin în Lehia, ori la cazaci.</p>
                  <p rend="justify">—  La fel mă socoteam şi eu. Dar poate că îmi dă ceva oşteni şi de la voi? Şi aşa, drumul meu trece prin Ardeal…</p>
                  <p rend="justify">—  Ba, luminate domn, nici să nu-i treci hotarul, ci să te strecori pe furiş în Lehia. Alteţa-sa n-ar vrea să afle turcul despre înţelegerea noastră. Cât despre Rakoczy…</p>
                  <p rend="justify">Se opri cu ochii la Borlovan.</p>
                  <p rend="justify">—  Fireşte că eu va trebui să-i spun! răspunse acesta întrebării mute. Sunt în slujba domniei, şi nu pot să tac. Dar, de vreme ce vom străbate împreună drumul până la Caşovia, pentru ce să nu-i spui chiar domnia-ta?</p>
                  <p rend="justify">Se ridică să plece şi Kopacs îl însoţi, lăsându-şi gazda singură, dar tare bucuroasă. Ajungând în uliţă, Borlovan rupse tăcerea:</p>
                  <p rend="justify">—  Bănuiesc că i-ai spus şi lui Costandin-vodă despre cele plănuite?</p>
                  <p rend="justify">—  Da’ de unde! pufni secuiul. Chiar te rog să-l lămureşti pe alteţa-sa că tot ce-am spus nu-i adevărat. Barcsay habar n-are!</p>
                  <p rend="justify">— Atunci?!</p>
                  <p rend="justify">—  N-am vrut decât să-l fac pe moldovean să plece din calea noastră şi să nu mai calce prin Ardeal. Se ţine numai de urzeli şi încurcă toate iţele.</p>
                  <p rend="justify">—  Bine, dar alteţa-sa l-a făcut generalisim.</p>
                  <p rend="justify">—  Să şi-l ţină lângă el, la Caşovia, nu aici!</p>
                  <p rend="justify">Borlovan fu de-a dreptul năucit de cele ce auzea. Fără îndoială că minciuna era bună uneori, dar nici chiar aşa. De aceea se şi hotărî să nu mai treacă pe la Costandin-vodă, unde ar fi auzit alte scorneli, deloc folositoare „confederaţiei” pe care ar fi vrut-o ca piatră de temelie a Daciei. CALE FĂRĂ ÎNTOARCERE ZADARNIC A FOST AŞTEPTAT KENAAN-PAŞA să cadă în capcana ce i se întinsese cu sprijinul serdarului moldovean, se vede că aflând, a ocolit cetatea de scaun. Hâncu a fost lăsat să meargă în calea lui, dar înainte de plecare a destăinuit domnitorului încă ceva.</p>
                  <p rend="justify">—  Am auzit, măria-ta, că pofteşti să dai un ospăţ turcilor în oraş. Drept îi?</p>
                  <p rend="justify">—  Nu mă mai miră că ştii şi asta! răspunse Mihai Radu-vodă zâmbind. Cam aşa am de gând.</p>
                  <p rend="justify">—  Atunci, poate că nu ştii că şi-au pus drept ţintă capul măriei-tale? Vor să te ucidă cu acel prilej.</p>
                  <p rend="justify">—  I-auzi colo! făcu voievodul cam şugubăţ. Toţi vrem acelaşi lucru! Oricum, îţi mulţumesc şi am să văd eu cum voi face să scap basma curată.</p>
                  <p rend="justify">Se despărţiră, dar Vodă a rămas pe gânduri. Cu adevărat, plănuise o „răsplată” beşliilor lui Hamid-aga, ca şi cămătarilor, călcând pe urmele înaintaşului său, Mihai cel Viteaz, mai înainte de a ridica steagul răzvrătirii. Drept aceea a mai făcut un pas înainte pentru pregătirea luptei şi a chemat la divan pe puţinii sfetnici care mai rămăseseră în preajma lui.</p>
                  <p rend="justify">—  Boieri dumneavoastră! le zise el. De acuma ne înhămăm cu toţii la acelaşi car, şi să-l ferească Dumnezeu pe cel care o trage pe de lături. Altă cale nu avem! Văzut-aţi prea bine că ştiu să fiu necruţător cu hainii, dar şi îndurător cu prietenii. Cel de Sus ţine cu noi şi nimeni nu ne va sta împotrivă, căci este prima treaptă ce-o urcăm pentru înfăptuirea ţării noastre, a tuturor!</p>
                  <p rend="justify">Ultimele cuvinte au avut darul să înflăcăreze şi pe cei mai puţin încrezători în steaua voievodului. Într-o singură voinţă încălecară, unii către casele vel-spătarului Sârbu, iar alţii prin ţară, ca să ducă vestea că a sosit vremea nimicirii veneticilor şi a lipitorilor ce sugeau sângele norodului. Mese lungi şi îmbelşugate au fost întinse pretutindeni în ograda vel-spătarului Sârbu, dar cea mai plină de bunătăţi se afla în odăile catului de deasupra, unde însuşi voievodul avea să se aşeze, laolaltă cu căpeteniile păgâne. Anume se înveşmântase voievodul ca de mare praznic, punându-şi vestita tichie bizantină pe cap, iar topuzul cel bătut cu nestemate în faţa lui, la vedere. Hamid-aga privea cu zâmbet răutăcios la înfăţişarea aceluia care, socotea el, nu va mai apuca sfârşitul ospăţului. Ba îl bătea gândul cum ar face ca să pună el mâna de îndată pe „toskul” şi pe buzdugan, când stăpânul lor nu va mai fi decât un morman de carne sângerândă. Nu avea nici un fel de îndoială că a lui va fi izbânda, câtă vreme ghiaurii erau neînarmaţi, iar ai lui abia se mişcau din pricina iataganelor dosite pe dedesubt. Numai că n-a luat în seamă numărul neobişnuit al slujitorilor, care trebuiau să fie câte unul de fiecare oştean împărătesc, din porunca fălosului bey. Aşa cum se cuvenea unui oaspete de seamă, Hamid-aga s-a aşezat în stânga voievodului, dar avusese grijă ca în faţa lor să fie cei mai buni mânuitori de hangere. Ei aveau să fie aceia care îl vor batjocori pe domnitor, anume ca să-l scoată din sărite şi să se repeadă la ei. Păcat că nu erau de faţă şi acei boieri care ar fi putut pune mărturie mai apoi cum că beşliii n-au făcut nimic altceva decât să se apere.</p>
                  <p rend="justify">Cam acestea erau gândurile turcului, lăsându-i oarecare răgaz ghiaurului ca să golească vreo câteva cupe de vin şi să i se urce la cap mai lesne, până se va înfierbânta. Dar, când voievodul a dus la gură cel dintâi pocal, au răbufnit şi două săcăluşe, ca la marile sărbători. N-aveau cum să ştie oaspeţii că ele nu erau decât un semn pentru cei de afară, ca să înceapă căsăpirea tuturor turcilor şi cămătarilor.</p>
                  <p rend="justify">Dar n-a apucat să înceapă ospăţul când s-a auzit o voce tânguitoare strigând la intrare: „Dreptate, preaslăvite stăpân… îndurare!…  nu mă lăsa măria-ta” şi multe altele, care nu erau înţelese decât de români, căci turcii nu-şi dădeau seama ce se petrece.</p>
                  <p rend="justify">—  Vreun pârlit de jălbar, dădu din umeri Vodă, la întrebarea mută a lui Hamid-aga. N-ar trebui să-mi plec urechea la de-al de ăştia, dar s-au înmulţit de la o vreme şi trebuie făcut ceva.</p>
                  <p rend="justify">Se întoarse apoi către Dragomir şi porunci să-i fie înfăţişat cel care cerşea dreptate.</p>
                  <p rend="justify">La picioarele domnitorului se prăvăli un zdrenţăros plin de sânge, căutând a-i săruta veşmântul. Acesta se ridică, proptindu-se în topuz, şi-i zise oaspetelui:</p>
                  <p rend="justify">— Am bănuit! Tâlharii l-au lovit chiar în cetatea de scaun. Pot oare să nu-i fac hatârul?</p>
                  <p rend="justify">Hamid rămase nepăsător în jilţ, cu toate că s-ar fi cuvenit să se salte şi el o dată cu voievodul. Se gândea chiar cum ar face să fie cât mai neobrăzat, când îl văzu că se înfurie ascultându-l pe jălbar.</p>
                  <p rend="justify">— Cine te-a adus în halul ăsta, omule? Întrebă domnitoruI, prefăcându-se mânios.</p>
                  <p rend="justify">— Ei! arătă acesta spre turci.</p>
                  <p rend="justify">Vodă îşi aruncă privirea roată, mai mult ca să-şi dea seama dacă slujitorii se aflau în spatele mesenilor, după cum fusese înţelegerea.</p>
                  <p rend="justify">—  Care anume? vru să ştie măria-sa.</p>
                  <p rend="justify">—  Toţi, doamne, în frunte cu căpetenia lor!</p>
                  <p rend="justify">Pe neaşteptate, voievodul roti buzduganul şi-l izbi pe Hamid drept în frunte, răcnind pe turceşte:</p>
                  <p rend="justify">—  Câine! Pentru aceea v-am hrănit şi v-am plătit, ca să-mi prigoniţi supuşii?</p>
                  <p rend="justify">Iuţeala cu care s-au petrecut cele de mai sus i-a luat pe turci pe negândite şi nici n-au apucat să-şi mai scoată armele, „slujitorii” năpustindu-se asupra lor şi măcelărindu-i până la unul. A fost o adevărată scăldătoare de sânge şi zile întregi după aceea încă i se mai simţea mirosul, cu toate că boierul Sârbu a golit hârdaie de apă peste tot. De altfel şi în ţară a fost o nebunie sângeroasă, norodul nemaicunoscând frâu în dezlănţuirea lui.</p>
                  <p rend="justify">Când vel-pitarul Doicescu sosi la Târgovişte cu ştirea că Gian Arslan-paşa, noul serasker de Silistra, trecuse Dunărea, cu greu ai mai fi găsit picior de turc ori cămătar.</p>
                  <p rend="justify">—  Să poftească, ticălosul! se bucură domnul. Acuma am învăţat cum să ne purtăm cu ei. Îl aşteptăm!</p>
                  <p rend="justify">Răsplăti apoi cu dărnicie pe toţi acei care au ajutat întâiul „pas” spre slobozenie şi boierului Sârbu i-a dăruit patru sate ce fuseseră ale lui Pârâianu. După numai două zile, porunci plecarea spre Bucureşti cu întreaga oaste ce-i mai rămăsese, iar în drum aflară că banul Chircă izgonise peste Dunăre pe fălosul serasker de la Silistra. Tare s-a mai înseninat măria-sa şi s-a repezit la rându-i asupra cetăţii de la Giurgiu, ba a trecut şi pe malul celălalt al Dunării, arzând vreo câteva cetăţi turceşti. Nu mai încăpea îndoială că izbânda va fi de partea creştinilor. Pentru aceasta a şi trimis veste lui Rakoczy, chiar prin vel-spătarul Sârbu, şi-i tresaltă inima de bucurie auzind că şi Costandin-vodă pălise, pe la pasul Oituzului, în Moldova. Păgânii nu aveau decât să-şi ia tălpăşiţa peste Dunăre, până vor fi izgoniţi şi de acolo.</p>
                  <p rend="justify">Întorcându-se la Târgovişte, voievodul a fost întâmpinat cu urale de întreaga suflare. De lungă vreme nu mai fugise turcul din calea românului. Un început bun şi, de bucurie, Vodă porunci poloboace cu vin, poftind la ospăţ pe toţi târgoveţii. Era mulţumit Mihai Radu-vodă, totuşi îl năpădiseră o seamă de gânduri pentru viitor, din care pricină în noaptea aceea nu i se lipea geană pe geană. Când era să aţipească, după miezul nopţii, simţi deodată că se strecoară o boare pe uşa ce se deschidea încetişor. Un fior i-a trecut prin şira spinării când şi-a dat seama că n-avea nici o armă la îndemână, iar cum cel de strajă l-a lăsat pe străin să pătrundă în odaie, nu mai încăpea îndoială că era mort, sau înţeles cu el. Însă nu se pierdu firea, ci se lăsă binişor de cealaltă parte a patului, băgându-se sub el, până ce necunoscutul să închidă uşa. Inima îi bătea atât de tare, încât mai că putea să fie auzită de cel care intrase tiptil şi se apropia de aşternut. Se vedea că era un cunoscător al locului, câtă vreme nu avea asupra lui nici o lumină şi iatacul era cufundat în întuneric. Când voievodul simţi că picioarele străinului au ajuns în dreptul lui, se încorda şi, într-un salt îl înşfacă strâns, doborându-l la podea, lângă el. În aceeaşi vreme prinse a răcni după ajutor. Tocmai izbutise să prindă mâna cu hangerul ce i se îndrepta spre piept, dându-şi seama că ucigaşul se pricepea în lupta corp la corp, când zări o faclă ce se apropia pâlpâind. La lumina torţei apucă să vadă ochii plini de ură ai ticălosului, care străluceau după felegeaua care-i acoperea obrazul, ca la turcoaice.</p>
                  <p rend="justify">—  Ucide-l! gâfâi domnul, socotind că ar fi venit vreun ostaş. Dar torţa era în mâna catifelată a Nonei, şi voievodul se crezu pierdut.</p>
                  <p rend="justify">— Fugi, Nona! Cheamă străjerii! strigă el, opintindu-se să nu se lase înjunghiat.</p>
                  <p rend="justify">Fata însă nu-i dădu ascultare, ci împinse flacăra în obrazul străinului, dând foc vălului ce-i acoperea faţa. Un răcnet de durere fu urmarea, dar şi o slăbire a strânsorii, necruţătoarea torţă aprinzându-i şi părul şi veşmintele. Ucigaşul nu mai voia acum decât să scape de foc şi se ridică să fugă, iar Nona, care îi aţinu calea, fu doborâtă cu o izbitură surdă. Totuşi voievodul izbuti să-i apuce piciorul fugarului şi dintr-un salt fu asupra lui, încleştându-i mâinile în beregată. Se aştepta la vreo lovitură de jungher, însă cel de sub el încerca să desfacă degetele care-l sugrumau, folosind amândouă mâinile. Asta însemna că nu mai avea arma şi domnitorul parcă îşi înzeci puterile, strângând până când a simţit că celălalt nu s-a mai zbătut.</p>
                  <p rend="justify">Aşa l-au aflat, cu el de gât, când au pătruns în odaie aprozii, în frunte cu Dragomir.</p>
                  <p rend="justify">—  Eşti rănit, măria-ta? întrebă acesta îngrijorat. Vodă privi la el cu ochii împăienjeniţi de oboseală şi abia atunci păru a-şi da seama de cele petrecute, văzând-o pe Nona întinsă pe podea. Se duse la ea şi dădu s-o mângâie.</p>
                  <p rend="justify">—  Gata, fetiţo! S-a isprăvit…</p>
                  <p rend="justify">Speriat, îşi trase mâinile pline de sângele ce se prelingea pe lângă hangerul din pieptul ei. „De aceea nu mai avea cuţit, ticălosul” fu primul gând care-i trecu prin minte, apoi pricepu toată grozăvia: Nona era moartă…!</p>
                  <p rend="justify">Nici n-ar fi putut spune câtă vreme a rămas cu ea în braţe, acoperindu-i obrajii cu lacrimi şi sărutări. Istovit de luptă, în cele din urmă domnitorul lăsă să i se ia trupul femeii iubite, care fu aşezat cu mâinile încrucişate pe piept, iar cineva îi aprinse o lumânare la căpătâi.</p>
                  <p rend="justify">Apoi Dragomir se apropie cu o făclie de ucigaşul care zăcea şi el fără suflare, iar un aprod ridică faţa pârlită a mortului. Era…  Păun!</p>
                  <p rend="justify">Atunci a priceput voievodul multe şi mai mult îşi răcni porunca:</p>
                  <p rend="justify">—  Să fie tăiat bucăţele şi aruncat la câini, pe toate maidanele târgului. Nimeni să nu cuteze să se roage pentru el. Altcum să nu faceţi! Am zis! porunci voievodul, cu voce stinsă.</p>
                  <p rend="justify">—  Măria-ta, cuteză să-l întrebe într-un târziu Dragomir, când îl văzu mai liniştit. Eu tot nu pot înţelege pentru ce a făcut Păun ticăloşia asta?</p>
                  <p rend="justify">—  Aşa i-a fost porunca.</p>
                  <p rend="justify">— De la marele vizir?</p>
                  <p rend="justify">—  Nu! Acela i-ar fi cerut să mă ducă viu la Edi kule. Alţii sunt stăpânii lui, Dragomire. Alţii! Am pornit cu adevărat pe un drum fără întoarcere…  La capătul lui mă aşteaptă slava, ori moartea.</p>
                  <p rend="justify">Dragomir se uită prostit la stăpânul său, care vorbea parcă de pe altă lume.</p>
                  <p rend="justify">—  De ce oare s-au pornit tocmai acuma împotriva mea?…  Tocmai când ne-am ridicat la luptă. În loc să răscoale noroadele, cum au făgăduit, mă prigonesc pe mine…  Pe la mijlocul lui brumărel 1659, drumul care trecea munţii din Ardeal către Rucăr era străbătut de alaiul alteţei-sale serenisime, format din vreo optzeci de călăreţi. Toamna aurise pădurile, numai brazii rămâneau neschimbaţi şi falnici, ca nişte vechi străjeri ai plaiurilor în care îşi înfipseseră rădăcinile. Era o zi cu cer senin, iar soarele se juca sclipindu-şi razele pe podoabele şi armele ce păreau să-l sfideze prin luciul lor. Toţi păreau bucuroşi, cu toate că unii cârtiseră, nemulţumiţi că prinţul primise să vină în ţara voievodului de peste munte. Adevărat că acesta era încurcat cu turcii, care mai erau la Dunăre, însă Rucărul se afla la doi paşi de Făgăraş şi ar fi fost mai bine să se întâlnească acolo, după părerea lor. Aşa, părea că Rakoczy s-ar fi supus voinţei lui Mihai Radu-vodă.</p>
                  <p rend="justify">Din suită făcea parte şi bănăţeanul Lazăr Borlovan, ca unul ce cunoştea limba localnicilor, iar pe deasupra mai era şi prieten cu olahul. Alteţa-sa punea mult preţ pe dibăcia lui, cu toate că de la o vreme se arăta schimbat. Se făcuse mai tăcut şi nu se mai înflăcăra când auzea planurile de mărire ale prinţului. Se socotea însă în slujba domniei, şi dator era să-şi urmeze stăpânul oriunde i s-ar fi poruncit.</p>
                  <p rend="justify">Un cerb uriaş le tăie calea şi Rakoczy dădu să apuce lancea, uitând că nu era la vânătoare.</p>
                  <p rend="justify">— Păcat să-l lăsăm scăpat! oftă el cu părere de rău.</p>
                  <p rend="justify">—  Mai bine, alteţă, zise un curtean. Este un semn bun!</p>
                  <p rend="justify">—  Te pomeneşti că l-o fi trimis chiar olahul să ne întâmpine! adăugă un altul, vrând să facă haz.</p>
                  <p rend="justify">De fapt sălbăticiunea fugise din pricina pâlcului de călăreţi ce se zorea la deal, în frunte cu vel-logofătul Dragne. Ar fi trebuit să le iasă în cale la hotar, dar nimeni nu ştia prea bine unde era acesta, căci muntenii treceau de o parte şi de alta, ca la ei acasă.</p>
                  <p rend="justify">Ajungând în faţa măreţului alai, boierii descălecară şi, cu căciulile în mână, se închinară în semn de salut, apoi întinseră prinţului un colac de grâu curat, un bulgăraş de sare albă ca zăpada şi o ploscă de lemn frumos înflorată, plină cu apă rece de izvor, spre marea dezamăgire a lui Rakoczy care, sorbind cu lăcomie, nădăjduise să fi fost altceva.</p>
                  <p rend="justify">—  Fii binevenit, mărite crai, pe pământul străbunilor noştri şi deie Domnul să fie cu belşug şi pentru noi, nevrednicii care-ţi deschidem casele şi inimile noastre.</p>
                  <p rend="justify">Principele ascultă răbdător, cu toate că nu pricepea o boabă şi nici nu voise să i se tălmăcească, bănuind că erau cuvinte de prisos în asemenea împrejurări. Opri pe vel-logofăt lângă el şi pe ceilalţi îi pofti în alaiul său, pentru ca împreună să-şi urmeze calea.</p>
                  <p rend="justify">Satul era în sărbătoare şi albeaţa straielor munteneşti înveselea ochiul sub soarele strălucitor, cu toate că ajunseseră şi până aici zvonurile că turcii trecuseră Dunărea şi că banul Chircă abia le mai făcea faţă, din vale de Bucureşti. Nu puţinii erau aceia care-şi aminteau zicala „Casa arde şi baba se piaptănă”, dar pohfala domnilor nu ţinea seama de părerea supuşilor.</p>
                  <p rend="justify">Buciumele din marginea satului dădură vestea sosirii alaiului crăiesc şi pe dată le răspunse răpăitul tobelor şi trâmbiţele din tabăra măriei-sale, unde întreaga oştire era rânduită în aşteptare. Clopotele porniseră a bate ca în noaptea învierii, iar voievodul în veşminte scumpe, însoţit de vlădica Ignatie şi de arhiereii în odăjdii, precum şi de câţiva boieri, păşi în faţa celorlalţi. Flamuri de toate culorile fâlfâiau pe deasupra lor, cea mai falnică, fiind pajura cu două capete, steagul domnitorului. Cortul costase mai bine de o mie de pungi cu scuzi de aur şi chiar dumnealui Pavel din Alep îşi arătase marea încântare atunci când l-a văzut. Era de aşteptat să fie şi pe placul prinţului, fiindcă ţinuse Vodă cu tot dinadinsul să-şi arate strălucirea şi bogăţia, anume ca să-şi câştige încrederea celor de peste munte. Dacă l-ar fi văzut sărac în ţară săracă, cine s-ar mai fi uitat la el?!</p>
                  <p rend="justify">Alteţa-sa descălecă şi, înaintând spre domn, îi întinse braţele se îmbrăţişară în văzul tuturora, dar mai cu seamă în uralele lor. Preasfinţia-sa îi blagoslovi pe amândoi, după care principele îşi luă gazda de braţ şi păşiră alături pe frumosul covor de Ispahan, aşternut în calea lor până la intrarea în cort. Acolo erau două jilţuri aurite, având la picioare blănuri de urs, iar într-un colţ mormanul de daruri pentru musafiri.</p>
                  <p rend="justify">Rakoczy se bucură din toată inima de mantia purpurie căptuşită cu blană de samur şi garnisită cu guler ce părea a fi dintr-o bucată cu căptuşeala. Cu ea pe umeri se aşeză să privească la fiecare din însoţitorii săi, care primeau caftane scumpe şi câte două bucăţi de postav. Pe deasupra, lui Borlovan, însuşi măria-sa i-a atârnat de gât o frumoasă piatră preţioasă înrămata cu aur, ba şi sărutându-l pe amândoi obrajii. Apoi, când ieşiră din nou, prinţul abia îşi mai putu desprinde ochii de la frumosul armăsar alb, cu harnaşament de argint aurit şi bătut cu nestemate. Adevărat că şi el îi adusese unul, numai că departe de a fi tot aşa de arătos.</p>
                  <p rend="justify">Mai bine de două ceasuri a ţinut împărţeala, după care fură poftiţi cu toţii la mesele întinse în lumina soarelui călduţ ce se arătase binevoitor sărbătoririi. Voievodul închină pocalul şi pomeni în câteva cuvinte despre unirea tuturor creştinilor împotriva pagânilor, dar oaspetele dăduse de gustul vinului şi nu mai răzbea. Se mulţumea să încuviinţeze din cap la tot ce-i spunea tălmaciul, golind câte un pahar cu fiecare prilej.</p>
                  <p rend="justify">Aşa s-a întâmplat că în ziua aceea nu s-a mai putut pune nimic la cale, iar în dimineaţa următoare au trecut de-a dreptul la treabă. Cum era de aşteptat, Borlovan se afla de faţă, cu toate că arăta cătrănit, fiindcă nu mai avea îndoieli asupra ţelurilor celor două capete încoronate. Erau cu mult diferite de cele ale lui Mihai ori Gaşpar, ca să nu mai vorbim de mulţimea românilor.</p>
                  <p rend="justify">—  Vom face o ţară puternică, spuse pe şleau alteţa-sa. Munţii nu ne vor despărţi, iar când Ungaria şi Lehia se vor alătura nouă, sub acelaşi schiptru, nimeni nu ne va putea birui.</p>
                  <p rend="justify">Lazăr băgă de seamă uşoara încruntare a voievodului, căci prinţul nu pomenise nimic de soarta sa. Încercă totuşi să zâmbească, apoi zise:</p>
                  <p rend="justify">—  Bine va fi aşa, dar până atunci să încropim Dacia străveche şi eu m-aş încumeta s-o fac, dacă am sprijinul alteţei-tale.</p>
                  <p rend="justify">Bănăţeanului îi mai veni inima la loc, însă pentru scurtă vreme, până ce domnitorul aminti şi de sârbi, greci, bulgari, când îşi dădu seama că toate erau numai vorbe goale.</p>
                  <p rend="justify">—  Să lovim în Banat cu douăsprezece mii de oameni, hotărî prinţul, după ce se înţeleseră cât să li se întindă puterea.</p>
                  <p rend="justify">—  Cam puţini, se îngrijoră Vodă.</p>
                  <p rend="justify">— Pot strânge până la treizeci de mii.</p>
                  <p rend="justify">—  Cam tot atâta şi eu, se lăudă domnul. Ce-i drept, nu la fel de iscusiţi în mânuirea armelor de foc.</p>
                  <p rend="justify">—  Îţi dau eu vreo mie de lefegii valoni, frânci şi nemţi. Numai să-i plăteşti măria-ta, că eu sunt cam strâmtorat, mărturisi principele, lăsând chiar să se înţeleagă că bucuros ar primi şi el bani de la voievod.</p>
                  <p rend="justify">Aici îi adusese lăudăroşenia, dar niciunul nu se lăsa.</p>
                  <p rend="justify">—  Zece mii de darabani am să trimit în Moldova, se împăună Mihai Radu-vodă. Nu-i port pică lui Costandin Şerban, cu toate umbletele lui din trecut împotriva domniei mele.</p>
                  <p rend="justify">—  Nici nu trebuie, încuviinţă Rakoczy. Acum avem acelaşi ţel, acelaşi drum…</p>
                  <p rend="justify">—  Fără întoarcere! închină Vodă pocalul şi-l sorbi până la fund. PE URMELE MĂRIEI-SALE CA O VIJELIE STRĂBĂTURĂ CETATEA de scaun şi oştenii de la Rucăr făcură popasul tocmai în lunca Argeşului, mai la vale de Bucureşti, unde banul Chircă abia mai putea face faţă puhoiului turcesc. Sosirea întăriturilor înspăimântă păgânii, care se traseră iar la Dunăre.</p>
                  <p rend="justify">—  Păcat că n-am apucat să-i împresurăm din nou în mlaştinile Neajlovului, îşi arătă părerea de rău domnitorul.</p>
                  <p rend="justify">—  Au ţinut minte, doamne, răspunse banul zâmbind. S-au dus mai pe ocolite, pe la Strâmba, şi nu s-au oprit decât la Giurgiu.</p>
                  <p rend="justify">—  Cu atât mai bine! Îi vom goni şi de acolo, cum a făcut şi Mihai-vodă cel viteaz, adăugă domnul cu ochii visători.</p>
                  <p rend="justify">Acolo, sub zidurile cetăţii ridicate odinioară de Mircea-vodă, l-a ajuns vestea că la Iaşi se încoronase Costandin-vodă, care-i trimitea mare mulţămită pentru ajutorul dat prin vel-spătarul Gheorghe Băleanu. Încă din 22 octombrie, Ghica-vodă fugise peste Prut până la Lăpuşna, luând cu sine şi mulţi boieri, dar rămaseră destui care să se închine noului stăpân biruitor.</p>
                  <p rend="justify">Atunci a poruncit şi măria-sa pustiirea cetăţilor turceşti de la Dunăre, băgând spaima în dregătorii din Istanbul. Se întâmplase ca şi în Anatolia să fie o răzvrătire, a lui Hassan-paşa, silindu-l pe sadrazam să nu fie în cetatea de scaun, şi nu puţini au fost aceia care au şi trecut pe malul celălalt al Bosforului, de frica ghiaurului cel afurisit. Luminăţia-sa Mehmet Koprulu-paşa se afla la Brusa când a venit olăcarul cu vestea celor ce se petreceau la Dunăre, şi nici că-i venea a crede. Se întoarse totuşi în mare grabă la sărai, unde valideaua socotea că nu erau decât scorneli tot ce se auzise. Frumoasa sultană era înciudată pe fostul ei iubit, care plecase fără a-şi lua rămas bun de la ea, dar încântătoarele zile de altădată o legau de el şi pe mai departe. Acuma, că-i era viaţa în primejdie, ar fi vrut să-l scape pe nerecunoscătorul prinţ şi să-l aducă lângă ea.</p>
                  <p rend="justify">—  Mehmet-paşa! şopti ea cam ruşinată. Să nu fi fost ademenit de careva, el fiind nevinovat…</p>
                  <p rend="justify">—  Am să cercetez, slăvită valide, se ploconi marele vizir cu mâna pe inimă. Când l-am făcut voievod, la Edi kule, i-am făgăduit să-l aduc îndărăt dacă se haineşte.</p>
                  <p rend="justify">—  Foarte bine! încuviinţă sultana. Mazileşte-l! Cheamă-l aici!</p>
                  <p rend="justify">—  Mă tem că-i prea târziu, dădu din cap a îndoială vizirul. El pricepuse ce voia valideaua şi bucuros i-ar fi făcut pe plac, însă uciderea multor oşteni dreptcredincioşi din porunca nesăbuitului bey trăgea greu în cumpăna vinovăţiei lui.</p>
                  <p rend="justify">Aşa dădu peste el marele dragoman Nikusios, care îl încondeie şi mai rău pe răzvrătit.</p>
                  <p rend="justify">—  Luminăţia-ta, se gudură Nikusios. S-a ticăloşit beyul de tot. Până şi slugile, boierii şi chiar prietenii lui au avut de plătit cu viaţa, fără a ţine seama că sunt şi musulmani printre ei. Nu-i întreg la minte!</p>
                  <p rend="justify">—  Deci e adevărat? îşi scarpină barba marele vizir.</p>
                  <p rend="justify">—  Mai încape vorbă? Noi, grecii din slăvită împărăţie a luminatului Mehmet-khan, Alah să-i hărăzească viaţă lungă, nu avem nici în clin nici în mânecă cu el. Chiar patriarhul nostru m-a însărcinat s-o spun în gura-mare…</p>
                  <p rend="justify">—  Bine, bine! făcu cu mâna a lehamite paşa, cunoscând limbuţia grecească.</p>
                  <p rend="justify">Pe urmă sadrazamul s-a lămurit pe deplin când a sosit a doua zi un olăcar de la bunul său prieten Ghica-vodă.</p>
                  <p rend="justify">—  Prealuminate stăpân, spuse acesta. Adevărat că măria-sa a fost luat pe negândite şi a fugit la Lăpuşna, dar s-a întors cu ajutor tătăresc. Toţi oştenii lui Constandin-vodă au fost căsăpiţi şi cât pe ce să punem mâna şi pe el, de n-ar fi fost pârcălabul Stan de la Comişani, care i-a dat calul lui ca să poată fugi. Boierul a plătit cu viaţa pentru nesăbuita lui faptă. Să fi pierit cu toţii ca la vreo cincisprezece mii în mlaştinile Bahluiului, iar vel-spătarul muntean Băleanu a căzut rob la tătari.</p>
                  <p rend="justify">—  Aşadar e amestecat şi Mihnea?</p>
                  <p rend="justify">— Ba încă cum? La el a fugit Constandin-vodă, căci amândoi sunt acuma una, sub ascultarea lui Rakoczy.</p>
                  <p rend="justify">Mehmet Koprulu-paşa ascultă răbdător până la sfârşit, după care porunci firman de mazilire a beyului de la Targoşta şi înlocuirea lui cu Ghica-vodă. La Yaş a hotărât să-l înscăuneze pe feciorul mazilului Vasile Lupu, care locuia acuma la Istanbul, dar era prea bătrân şi bolnav ca să-l mai trimită în vâltoarea de peste Dunăre.</p>
                  <p rend="justify">—  Pe Mihnea să mi-l aduceţi teafăr şi nevătămat! porunci el imbrohorului. Să fie dus de-a dreptul la Edi kule.</p>
                  <p rend="justify">Dar nici două zile nu s-au scurs de la venirea olăcarului moldovean, că s-a ivit şi unul ardelean, de la Barcsay. La rândul său, şi acesta îl bucură pe sadrazam, vestindu-l că Rakoczy fusese învins la Zăcani şi Grădiştea, în ţara Haţegului, şi asta numai fiindcă oastea lui era mai mult din ţărani, fără arme de foc.</p>
                  <p rend="justify">— Buuun! zâmbi vizirul. Nu mai are bani pentru lefegii. De acuma e pierdut!</p>
                  <p rend="justify">Cu asemenea ştiri se înfăţişă sultanei Turhan, care nu se mai ţinea mândră în faţa lui, ci cu lacrimi în ochi îl iscodi:</p>
                  <p rend="justify">—  Ce are să păţească?</p>
                  <p rend="justify">— Firesc ar fi să atârne în cârlige pe ziduri, răspunse dregătorul cu o privire vicleană.</p>
                  <p rend="justify">Umilindu-se în faţa lui, valideaua pierdea din putere, şi asta nu putea să-i fie decât pe plac sadrazamului. Se prefăcu deci binevoitor cu ea:</p>
                  <p rend="justify">—  Dacă porunceşte luminăţia-ta, pot să-i hărăzesc o moarte mai blândă.</p>
                  <p rend="justify">—  Mai curând surghiun, scânci ea ca o fetiţă speriată.</p>
                  <p rend="justify">—  Cum ţi-e voia, slăvită stăpână, se închină în faţa ei Mehmet-paşa. Numai dacă ar avea atâta minte să vină să se roage de iertare, până nu-i prea târziu! Dar hainitul domnitor nici că se gândea la pocăinţă. Păşise pe urmele „măriei-sale Mihai”, cum îi spunea el în copilărie, şi se înfierbântase într-atât, încât nu mai putea da înapoi.</p>
                  <p rend="justify">Izgonirea turcilor şi prădarea cetăţilor dunărene erau dovada slăbiciunii oştenilor padişahului arătând că biruinţa creştinilor nu se va lăsa mult aşteptată, socotea voievodul. Ba cât pe ce să nu primească solia cu flamură albă ce se apropia într-o barcă pe ţărmul românesc, neîndoindu-se că era vorba de o nouă obrăznicie de-a lui Gian Arslan-paşa. Până la urmă o îngădui şi-l întâmpină călare pe imbrohorul fâstâcit de primirea ce i se făcea, cu lefegii înarmaţi. Nici n-avea cum să-i arunce pe umăr vălul cel negru, cum cerea datina mazilirii, ci rămase cu el în mână, aşa că dădu să citească firmanul, însă Vodă îl opri. Pricepuse despre ce era vorba şi, deşi nu-i făcea plăcere zâmbi cu dispreţ, luându-i pergamentul. Îl rupse bucăţele şi cu pânza neagră, legă ochii solului, după care îl urcă în barcă şi îi porunci să se întoarcă de unde venise.</p>
                  <p rend="justify">—  Beyule, mai apucă acesta să zică, îţi cere marele vizir să te înfăţişezi…</p>
                  <p rend="justify">— Să vină el la mine, să mi se închine! tună voievodul în uralele lefegiilor.</p>
                  <p rend="justify">Când s-a întors în cort, i s-a înfăţişat un boier, îngenunchind, în faţa lui.</p>
                  <p rend="justify">—  Nu cumva eşti Hâncu-serdarul? întrebă domnul. Saltă capul, să te văd!</p>
                  <p rend="justify">— Ba chiar el, mărite doamne! se bucură acesta.</p>
                  <p rend="justify">— Iar ai venit cu ceva urzeli? Bagă de seamă, că nu iert decât o singură dată! făcu Vodă pe supăratul. Te ascult!</p>
                  <p rend="justify">—  Măria-sa Ştefan-vodă…</p>
                  <p rend="justify">— Care dintre ei?</p>
                  <p rend="justify">— Lupu.</p>
                  <p rend="justify">— Aha! Iar începe?</p>
                  <p rend="justify">—  De astă dată are firman de domnie în Moldova şi-l însoţim la Iaşi.</p>
                  <p rend="justify">—  Dar Ghica? Boierul tuşi stingherit.</p>
                  <p rend="justify">— Hai spune, nu te sfii!</p>
                  <p rend="justify">—  În locul măriei-tale…</p>
                  <p rend="justify">— Deci asta era? Te-a trimis stăpânul tău să mi-o spui?</p>
                  <p rend="justify">—  Ba nu! Măria-sa Vasile-vodă te pofteşte să-i fii oaspete.</p>
                  <p rend="justify">—  Nu cumva se întoarce şi el cu voi?</p>
                  <p rend="justify">— A rămas la Istanbul.</p>
                  <p rend="justify">—  Ai-da-de, serdare! Mă crezi oare chiar aşa de prost să mă duc în gura „Lupului”, ca să mă dea plocon turcilor?</p>
                  <p rend="justify">—  A zis că valideaua l-a rugat să te cheme la el, fiindcă vodă Ghica îi cam bătrâior şi te-ai putea întoarce măria-ta înapoi.</p>
                  <p rend="justify">—  Ia te uită! Sărăcuţa de Turhan!…  Mă doreşte iar la picioarele ei, ca rob de astă-dată.</p>
                  <p rend="justify">—  Acestea au fost gândurile sultanei, dar măria-sa Vasile-vodă, zice că, dacă nu primeşti, să fugi cât mai curând în Ardeal, ori mai departe, căci vizirul îţi pregăteşte o moarte cumplită. Să nu te dai pe mâna lui!</p>
                  <p rend="justify">— Acum, când am biruit pretutindeni?</p>
                  <p rend="justify">—  Nu-i chiar aşa, preamilostive. Constandin-vodă abia a scăpat cu viaţă şi s-a oprit tocmai la Târgovişte. Toată oastea i-a fost zdrobită, iar Băleanu îi rob la tătari.</p>
                  <p rend="justify">—  Vorbeşti prostii, Hâncule! Au nu eşti în toate minţile?</p>
                  <p rend="justify">—  Din păcate nu mint, doamne. Ardelenii au fost înfrânţi la porţile Banatului. Zice-se că la Zăcani…</p>
                  <p rend="justify">— Scorneli! Am să te ridic în furci, amăgitorule! răcni deodată voievodul.</p>
                  <p rend="justify">Vocea lui răstită fu auzită de afară şi Dragomir cuteză să sară în ajutorul moldoveanului, de îndată ce intră în cort:</p>
                  <p rend="justify">—  Are dreptate, slăvite stăpân. Taie-mi capul, dar aşa s-a întâmplat, după cum ţi-a spus dumnealui, boier-serdarul.</p>
                  <p rend="justify">Mihai Rodu-vodă rămase năucit. Nu putea să pună la îndoială spusele lui Dragomir, dar asta însemna că totul a fost zadarnic până acum.</p>
                  <p rend="justify">—  S-a sfârşit mai înainte de-a începe!…  oftă el şi se lăsă într-un jilţ.</p>
                  <p rend="justify">—  Gian Arslan-paşa te pândeşte la Frăţeşti, măria-ta! vorbi din nou Hâncu, înduioşat de deznădejdea voievodului.</p>
                  <p rend="justify">—  Şi voi unde? zâmbi el cu amărăciune.</p>
                  <p rend="justify">—  Nicăieri, doamne! Noi ne vedem de drum, că suntem puţintei, însă tătarii sunt prin preajmă, şi-s tare mulţi.</p>
                  <p rend="justify">—  Aha! Marele han vrea să-mi plătească?…  Toţi împotrivă?…  Ei bine, nu! Am dreptatea de partea mea şi voi birui. Veţi vedea!</p>
                  <p rend="justify">A  doua zi, dimineaţa, pe când turcii se dezmorţeau în faţa corturilor învăluite în ceaţă, roşiorii domneşti păliră tabăra. Urletele celor loviţi ca şi strigătele năvălitorilor băgară spaima în cei încă adormiţi, făcându-i să se înghesuie către Zimnicea, unde părea mai linişte, dar tocmai acolo izbiră darabanii şi seimenii, semănând moartea din plin.</p>
                  <p rend="justify">Măria-sa lupta cot la cot cu ceilalţi, neferindu-se de primejdie şi făcând gol împrejurul său, atât de vijelios era. Deodată însă i se prăbuşi calul prinzându-i un picior sub el, tocmai când un anatolian uriaş se năpusti cu baltagul asupra lui. Ar fi fost despicat în două, dacă Dragomir nu i-ar fi sărit în faţă, primind el lovitura din plin. E drept că nici turcul nu s-a mai putut feri de spada voievodului care i-a spintecat măruntaiele, dar la ce bun, că nu i-a mai putut fi cu nimic de folos credinciosului slujitor. Dându-şi seama de aceasta, n-a mai adăstat lângă mort, ci s-a zorit în căutarea unui cal fără stăpân, abia apoi băgând de seamă că nu mai avea cu cine lupta, căci păgânii au luat-o la fugă, ducând şi ei pe Gian Arslan-paşa rănit de moarte.</p>
                  <p rend="justify">Nu era vreme de pierdut şi Vodă porunci o scurtă slujbă de înmormântare pentru odihna celor căzuţi, iar pentru Dragomir o groapă unde să fie băgat singur. Acolo a zăbovit voievodul mai mult decât ar fi vrut, din pricina lacrimilor amare care-i şiroiau obrazul, şi nu trebuia să se arate astfel oştenilor lui.</p>
                  <p rend="justify">—  M-ai lăsat singur, Dragomire, slugă credincioasă! gemu el, strângând ţărâna proaspătă în pumn. Tu, cel care mi-ai vrut moartea, mi-ai dăruit viaţa prin jertfa ta, şi n-am să te uit niciodată…</p>
                  <p rend="justify">Oricât i-ar fi fost de mare mâhnirea, soarta îl chema pe Mihai Radu-vodă mai departe, pe urmele măreţului său înaintaş, deci părăsi mormântul lui Dragomir şi, după ce-şi şterse lacrimile, porni spre Călugăreni. Dar cu toate că şi-a orânduit oastea ca şi Mihai-vodă, bătălia n-avea să mai desfăşoare ca atunci. În locul turcilor s-au ivit tătarii, şi încă pe la spate, împingându-i de astă-dată pe români în mlaştina Neajlovului. Biruinţa de la Frăţeşti devenea zadarnică! Rămăşiţele oastei zdrobite fugiră către Târgovişte, căutându-şi scăparea peste munte, în Ardeal.</p>
                  <p rend="justify">Părăsit de toţi şi înnămolit din cap până-n picioare, Vodă izbuti să prindă un cal fără stăpân şi, cu chiu cu vai, ajunse în cetatea de scaun, arsă şi prădată de lefegii lui. Atunci a căutat adăpost la monastirea Dealu, unde dădu peste câteva sute de seimeni, care-şi aşezaseră tabără acolo şi nu mai ascultau de nimeni, făcându-şi de cap prin împrejurimi. Când şi-au dat seama cine era zdrenţărosul plin de noroi, s-au repezit chiuind aupra lui şi l-au legat-burduf, înjurându-l în gura-mare. Apoi l-au dat călugărilor să-l încuie într-o chilie, cu gând să-l ţină ca ostatec până ce vor veni turcii. Credeau că, dacă îl vor da viu în mâna pagânilor, aveau să scape ei basma curată. Asemenea sfârşit nu fusese aşteptat nici în cele mai negre închipuiri ale falnicului vlăstar de stirpe basarabă şi corvină. VISE NEÎMPLINITE O VREME NICI N-A VRUT SA SE ATINGĂ de blidul cu hrană ce i-l aducea un călugăr în chilia lui, dar un licăr de nădejde s-a ivit în sufletul năpăstuitului domn. Monahul Ieroftei, „temnicerul” său, nu era întreg la minte, încât nu i-a fost prea greu să-l „îmbrobodească” şi să-l atragă de partea lui. Cuviosul era în schimb un munte de om şi, cu ajutorul lui, a izbutit să fugă, pe poteci de munte, până în Ardeal.</p>
                  <p rend="justify">Flămând şi hăituit, bătu la poarta castelului de la Şintieu, cumpărat din vreme de către Constandin-vodă. Acesta sosise numai cu o zi mai devreme şi uită toată duşmănia din trecut, primindu-şi oaspetele fugar cu multă omenie. Nu putea să dea uitării faptul că Mihnea îl ajutase, trimiţându-i-l pe Băleanu, şi că erau „înhămaţi amândoi la acelaşi car”.</p>
                  <p rend="justify">—  Ar trebui să ajungem la Rakoczy cât mai curând, îşi dădu părerea oaspetele.</p>
                  <p rend="justify">—  Cine ştie pe unde se va fi ascuns…</p>
                  <p rend="justify">— Atunci este adevărată înfrângerea de la Zăcani?</p>
                  <p rend="justify">—  Te mai îndoieşti? Doar a mânat sol la măria-ta după oşteni şi bani.</p>
                  <p rend="justify">— Cum? Când? se nedumeri fugarul.</p>
                  <p rend="justify">—  Eram şi eu în Târgovişte atunci. N-a plecat decât când a văzut lefegii pârjolind oraşul.</p>
                  <p rend="justify">—  Atunci, totul e pierdut! oftă Mihai Radu-vodă. Parcă erau prieteni de când lumea şi au rămas împreună mai bine de o lună, petrecând sărbătorile Crăciunului laolaltă şi bucurându-se la auzul veştilor că turcii ar fi fost înfrânţi. Din păcate, mai multe erau cele despre biruinţa pagânilor. Apoi, în cea de-a treia zi a lui Ghenar, s-a zvonit că otomanii pătrunseseră în Banat, iar prinţul ar fi împresurat Sibiul. Domnitorul fugar se hotărî să se ducă la el, în timp ce Constandin-vodă a poruncit strângerea calabalâcului ca să plece cu totul la Sătmar, în împărăţia austriacă. Era o zi friguroasă, cu cer vineţiu, plin de nori ce aşteptau să-şi reverse omătul asupra sărăcăcioasei tabere. În pricăjitul său cort, alteţa-sa nu mai avea pohfala de astă-toamnă, totuşi se prefăcu a fi voios, când îl văzu pe domnul muntean.</p>
                  <p rend="justify">—  Îl prind aici pe Barcsay, după care întreg Ardealul mi se va supune. Păcat numai că gerul ne cam încurcă…</p>
                  <p rend="justify">Mihnea s-a prefăcut şi el a-l crede, dar în sinea lui nu mai nădăjduia o întoarcere a norocului, câtă vreme nu mai aveau nici bani, nici oameni. S-a întâlnit mai apoi cu Lazăr Borlovan, care s-a dovedit mai cu capul pe umeri decât visătorul său stăpân.</p>
                  <p rend="justify">—  Oare printre bănăţeni n-am putea strânge oaste, şi să pornim din nou la luptă? Am auzit că sunt tare cutezători. Le-am făgădui lefuri bune, după izbândă.</p>
                  <p rend="justify">—  După câte îi ştiu eu, nu zic că n-ar veni în oastea ţării, chiar şi fără plată, numai să facem ţara cea mare a tuturor…</p>
                  <p rend="justify">—  Asta şi poftesc! O voi împlini!</p>
                  <p rend="justify">—  Noi nu, măria-ta! oftă Lazăr. Am fi putut, dar nu ne-am înţeles. Păcat! Dar voievodul muntean nu era omul care să se lase doborât. Căpătase de la Borlovan câteva scrisori pentru nişte cămătari braşoveni şi nădăjduia să adune iarăşi lefegii. Ce-i drept, venind în numele bănăţeanului, a primit ceva bani, însă nu îndeajuns, aşa că mai stăruia, hălăduind de mai bine de o lună în oraşul de la poalele munţilor.</p>
                  <p rend="justify">Iată însă că într-o zi se pomeni cu un neguţător evreu care prin viu grai îi spuse că sultana valide îl poftea într-ascuns la Stambul, iar dacă se va ruga de iertare nu va pătimi decât surghiun o bucată de vreme, nu mai mult ca un an de zile. Fără a sta prea mult să chibzuiască, pribeagul nu primi, ci apucă drumul Sătmarului. Acolo poposi la hanul „Lâna de aur”, pe unde ştia că trecuse înainte vreme şi marele său înaintaş, Mihai-vodă. Îi călca mereu pe urmă şi voia să se ducă la curtea împăratului de la Viena, ca şi el.</p>
                  <p rend="justify">Aflând de sosirea tovarăşului său de suferinţă, Constandin-vodă trimise pe dumnealui boierul Neagu Secuianu să-l poftească la un ospăţ, pe care îl dădea în cinstea comandirului împărătesc din Sătmar.</p>
                  <p rend="justify">Era un bun prilej de a-i cunoaşte pe dregătorii împărăteşti, aşa că primi cu dragă inimă. Trecând pragul casei lui Constandin-vodă, avu o tresărire, căci i s-a părut a zări printre slujitori pe unul care semăna la înfăţişare cu Nikusios. Îşi dădu seama că nu era cu putinţă, acela fiind departe, dar o strângere de inimă i-a rămas totuşi, când a mai auzit şi nişte vorbe greceşti. Temerea i-a fost împrăştiată de gazdă, care i-a spus că în oraş locuiau mulţi greci şi că era firesc să-şi caute slujbă la un domnitor creştin ca şi ei. De altfel nici că l-a mai văzut pe cel care i-a trezit bănuiala. Aproape că şi uitase de ameninţarea „Areopagului”.</p>
                  <p rend="justify">A  fost poftit în capul mesei, alături de alte feţe simandicoase, şi i-a făcut deosebită plăcere să primească laudele celor din jur, asemuindu-l eroilor creştinităţii din trecut. Plin de voie-bună, s-a ospătat cu de toate şi abia mai prididea cu dulceaţa vinului de Tokay, care în cele din urmă începuse a-l îmbia la somn, împăienjenindu-i ochii. Atunci i s-a năzărit iarăşi că-l vede pe Nikusios, făcând pe postelnicelul şi luând „credinţa”, cum făcuse odinioară Tudorică, dar n-a mai avut putere să mai scoată nici un cuvânt. S-a frecat la ochi şi nu l-a mai zărit.</p>
                  <p rend="justify">„Prostii! Încep să am vedenii!” mormăi el. „Roiesc în jurul meu numai greci. Am să…” – Ai spus ceva, măria-ta? întrebă mieros Constandin-vodă, care stătea alături.</p>
                  <p rend="justify">—  Nu! Nimic! dădu el din mână şi căzu cu capul pe masă.</p>
                  <p rend="justify">Fu dus pe braţe la rădvan şi de acolo la hanul unde trăsese, dar el nu şi-a mai dat seama când a fost dezbrăcat şi culcat în patul lui. Abia a doua zi către amiază s-a deşteptat, cu o arsură în pântece. Aşa îl găsi Lazăr Borlovan, care venise să-şi ia rămas-bun de la el, căci avea de gând să plece în Banat şi, în trecere prin Sătmar, aflase că se afla la han. Petrecuseră împreună ceasuri de visare şi ţinea la fostul domnitor, care ar fi vrut să facă mai mult decât a putut.</p>
                  <p rend="justify">—  Mă iartă, prietene, dar am făcut-o lată astă-noapte şi mă cam junghie pe la măruntaie, se vaită pribeagul întinzândui mâna.</p>
                  <p rend="justify">—  Ai încercat cu vinars, măria-ta? Am eu ceva…</p>
                  <p rend="justify">Nu apucă însă bănăţeanul să-şi împlinească vorba, că voievodul se prăbuşi pe pat clămpănind din buze şi învineţindu-se la faţă.</p>
                  <p rend="justify">—  Otravă! răcni Lazăr speriat. Varsă tot! Dă afară ce-ai mâncat! îl povăţui el ţinându-l cu mâinile de cap, după ce-l întorsese pe burtă. Un doftor! Chemaţi un doftor!</p>
                  <p rend="justify">Sfatul părea să fie bun, căci după ce deşărtă câte puţin din prea îmbelşugatul ospăţ, parcă se mai liniştise, dar simţea o stare de slăbiciune pe care n-o mai cunoscuse până atunci. Dădu să se ridice şi holbă ochii, vrând să întindă mâna către uşa pe care tocmai intra doftorul, venit mai în grabă decât s-ar fi aşteptat. Acesta îl împinse cu capul pe pernă punându-i o mână în piept, de parcă ar fi vrut să-l ţintuiască, nu să-l ajute.</p>
                  <p rend="justify">—  Ni…  kusios! izbuti să îngăime voievodul. Voi m-aţi…</p>
                  <p rend="justify">—  Areopagul judecă şi braţele lui lovesc, slăvite bazileu! rânji acesta cu faţa spre domn.</p>
                  <p rend="justify">—  Sunt pierdut…</p>
                  <p rend="justify">—  De mult! adăugă „doftorul”.</p>
                  <p rend="justify">Vorbiseră greceşte, încât cei de faţă n-au priceput nimic, dar nici nu mai era nevoie, fiindcă cel ce fusese „Io Mihai Radu-voievod” îşi duse amândouă mâinile la pântece şi se chirci, vrând parcă să nu mai primească leacul pe care i-l întindea Nikusios. Aşa a rămas fără suflare.</p>
                  <p rend="justify">—  N-a mai fost nimic de făcut! zise „doftorul” pe latineşte. De altfel, se pare că el însuşi şi-a hotărât soarta!EPILOG PRIMĂVARA ERA ÎN TOI ÎN ÎNTREAGA ŢARA şi drumul care ducea de la Caransebeş către Mehadia părea a duce către rai, căci întreaga fire se înveşmântase în verdele crud, presărat cu floricele colorate. Lazăr Borlovan călărea gânditor, având în dreapta lui pe fecioraşul său, Marcu, ce se ţinea în şa ca un om mare, cu toate că abia săptămâna ce trecuse împlinise doisprezece ani. Mergeau la pas, iar în urma lor surugiii pocneau din bice, îndemnând caii de la rădvanul în care şedeau nevastă-sa şi fiică-sa, Ana, numai cu doi ani mai mică decât frăţiorul ei.</p>
                  <p rend="justify">Răscumpărase gospodăria pe care o avuseră părinţii lui în Bozovici, chiar după moartea fostului domn al Munteniei, însă mai întârziase pe la Oradea Mare şi a privegheat şi la căpătâiul prinţului său, rănit de moarte în bătălia de la Floreşti. Apoi, când vălul uitării s-a aşternut peste toate, a hotărât să se întoarcă pe meleagurile copilăriei sale.</p>
                  <p rend="justify">Alteţa-sa, prinţul Kemeny, care luase cârma Ardealului, îl îmbiase cu slujbe şi bogăţii, dar s-a simţit prea ostenit ca s-o mai ia de la capăt. Îşi aducea bine aminte cum acesta îi mărturisise că va trage spada numai pentru Ungaria, or, nu acesta fusese gândul lui de-o viaţă. Cine ştie…?! Poate că vlăstarul de alături, care purta numele pârcălabului lui Gaşpar-vodă Grazziani, va avea mai mult noroc să vadă ţara cea mare cu ochii lui. Iar dacă nu, nepoţii, strănepoţii…  şi tot va fi pe voia neamului românesc!</p>
                  <p rend="justify">—  Ce-i acolo, tată? întrebă fecioraşul, arătând ruinele. Roata înţepenită şi apa care curgea mereu la fel prin scocul şubred şi înverzit păreau a fi fost acolo de când lumea, căci nimic nu se schimbase la „Moara dracilor”.</p>
                  <p rend="justify">— Semne de statornicie, fiule! murmură Lazăr Borlovan, mai mult pentru sine.</p>
               </div>
            </div>
         </div>
      </body>
   </text>
</TEI>
