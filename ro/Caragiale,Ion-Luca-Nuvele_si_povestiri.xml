<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Nuvele și povestiri</title>
            <author>Caragiale,Ion-Luca</author>
         </titleStmt>
         <editionStmt>
            <edition>
               <date>2017-05-06T23:57:05.470762000</date>
            </edition>
         </editionStmt>
         <publicationStmt>
            <p rend="color(#000000)">Attribution-ShareAlike 3.0 Unported (CC BY-SA 3.0) <ptr target="https://creativecommons.org/licenses/by-sa/3.0/"/>
            </p>
         </publicationStmt>
         <sourceDesc>
            <p rend="start color(#000000)">
               <ptr target="https://ro.wikisource.org/wiki/Autor:Ion_Luca_Caragiale"/>
            </p>
         </sourceDesc>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-12-17T13:41:07.063389487</date>
            </change>
         </listChange>
      </revisionDesc>
   </teiHeader>
   <text>                        
      <body>
         <head>Nuvele și povestiri</head>
         <author>Caragiale,Ion-Luca</author>
         <p rend="color(#000000)">Attribution-ShareAlike 3.0 Unported (CC BY-SA 3.0) <ptr target="https://creativecommons.org/licenses/by-sa/3.0/"/>
         </p>
         <p rend="start color(#000000)">
            <ptr target="https://ro.wikisource.org/wiki/Autor:Ion_Luca_Caragiale"/>
         </p>
         <div type="div1" rend="P39">
            <head>Nuvele și povestiri</head>
            <div type="div2">
               <head>Din carnetul unui vechiu sufleor</head>
               <div type="div3">
                  <head>Nenorocirea unei regine</head>
                  <p>Seara când are să joace, își aduce fiecare actriță slujnica, s-o aibă de ajutor la costumat — mai coase ici, mai prinde-mă dincoace, ori du-te de-mi adu un ceai, sau cere de a cineva o țigară șcl.</p>
                  <p>Raluca Stavreasca luase de câteva zile o slujnicuță așa de nostimă încât ardeau în foc toți actorii, toți mașiniștii, lampiștii, dulgherii și pompierii; căci este pesemne și aici ca-n toate ale lumii un fel de ironie a soartii: nimini nu s-aprinde mai grozav ca un pompier. Când îi trebuia Stavreaschii “madmazela”, madmazela ședea la taifas ori se zbenguia pântre culise . Într-o seară multregretata artistă juca pe regina într-o melodramă înfricoșată . În actul al patrulea se făcea o revoluție la poarta palatului . Regina, blocată în palat de valurile populare, intra în scenă, care reprezenta o mare sală de recepție, zicea câteva cuvinte pripite, ieșea apoi în balcon ca să vază ce e jos, unde urla mulțimea turbată, și trebuia să se întoarcă în scenă repede, palidă și desfigurată de groază : văzuse cum pe fiul ei iubit îl sfâșiau fiarele scăpate din lanțurile robiei . Pentru ca efectul să fie mai puternic, talentata tragediană își pregătise pudră fără roșu ca să-și dea pe braz când o ieși în balcon . Vine actul al patrulea ; replica se apropie . Raluca dă cutia cu pudră și oglinjoara în mâna madmazelei și-i zice foarte severă :</p>
                  <p>— Madmazelo, să faci bunătate să vii după mine: să nu te dezlipești de-aci, ai înțeles? daca nu vrei să te scarmăn! </p>
                  <p>Replica a sosit. Strigăte fioroase se aud sub balconul palatului regal. Regina se arată încruntată de spaimă în scenă. Cum intră ea, pocnește în tot teatrul un râs ca de cine știe ce comèdie. Ea pune mâinile la piept, ridică ochii la cer, pășește spre rampă și declamă cu toată căldura:</p>
                  <p>“Fiul meu ! prințul !… unde e prințul ? Dumnezeul meu ! presimț o mare nenorocire !”</p>
                  <p>Aș! publicul râde înainte cu un hohot colosal și se pornește s-aplaude cu mâinile, cu picioarele, cu bastoanele — se zguduia policandrul. Regina își pierde cumpătul. Întîi nu știe ce să crează, ea, atât de obijnuită să captiveze și să stăpânească publicul cu glasul ei frumos, cu ținuta și gesturile ei nobile. Apoi îi trece prin gând că este o cabală, pentru care trebuie să fie recunoscătoare Mariții „Blondii” (Costandineasca) cu care era certată la cuțite... Dar cheful publicului merge înainte crescând: nu e chip să mai stea în scenă. Tremurând din toate fibrele, cu sufletul în prada unei senzații mortale, face la dreapta-mprejur ca să fugă... Când se întoarce să scape de privirile amețitoare a sutelor de chipuri strâmbe de râs, de cine dă cu ochii?... De madmazela... Madmazela era la spate, cu oglinjoara la subțioară, cu cutia cu pudră într-o mână și cu puful încărcat în alta, gata să i-l aplice: intrase de la-nceput după urma nefericitei suverane. Închipuie-și oricine ce furtună de râsete a fost în teatru când a văzut lumea că și regina a descoperit cauza misterioasă a nenorocirii ei. </p>
                  <p>— Ce cauți aici, mizerabilo? răcnește regina în culmea încordării tragice, și cu pumnii-ncleștați vrea să se repează asupra sclavei importune.</p>
                  <p>Publicul simte că-i explicație la mijloc și se oprește ca prin farmec din râs, ca și cum o singură palmă năbușise toate gurile-ntr-o clipă.</p>
                  <p>— Nu mi-ai poruncit să viu după dumneata că mă scarmeni? Alt potop de râsete și de aplauze. În sfârșit, Gatineau, regizorul, prinde de veste într-un târziu, ca todeauna, și strigă lui Petrache mașinistul să lase cortina. Peste zece minute când s-a potolit zgomotul vesel, s-a început iar actul — dar dramă mai era aceea? Trecea cât trecea, se stăpânea lumea câteva secunde și iar pufnea ori cineva din public, ori chiar un actor, și să te ții apoi! toată lumea — adică toată lumea afară de Raluca, firește, care era în adevăr cea mai dezolată regină.</p>
                  <p>După ce a scărmănat-o pe madmazela, i-a dat a doua zi drumul, și s-a împăcat și cu Blonda; căci la repetiția de dimineață neapărat s-a vorbit tot de comèdia de cu seara, și din vorbă-n vorbă, Blonda — ea nu fusese seara la teatru — a zis către Dragulici:</p>
                  <p>— Biata Raluca! auzi, biata fată! să-i strice proasta tocmai monologul, calul ei de bătaie!</p>
                  <p>Raluca auzit-o, a uitat că sunt certate și a luat-o gura pe dinainte:</p>
                  <p>— Închipuiește-ți, dragă, tocmai scena pe care contam!</p>
                  <p>Astfel s-a rupt gheața și cele două prime subiecte s-au făcut iar prietene bune. Asta era într-o luni dimineața: vineri sau sâmbătă s-au certat iar, fiindcă Stavreasca a pretins de la direcție să-i dea ei într-o <hi rend="italic">repriză</hi> un rol pe care-l „crease” Blonda... Asta nu se face: fiecare cu creațiile lui !</p>
               </div>
               <div type="div3">
                  <head>Quiproquo</head>
                  <p>Într-un an cădea Crăciunul sâmbătă — sâmbăta era ziua operii italiane. Se dedea <hi rend="italic">II Trovatore.</hi> De pe la cinci ceasuri galeria gemea de mitocănime foarte veselă. Cântau tenorul Patierno, primadona Bianchi și baritonul, nu mai țiu minte cum îl chema — un nume italienesc strajnic — Crampampolini, cam așa ceva — însă un excelent bariton.</p>
                  <p>Teatrul plin și artiștii foarte bine dispuși. Signora Bianchi era cam după masă, foarte aprinsă la față și apilpisită; tenorul era în voce, iar signor Crampampolini prânzise <hi rend="italic">in compania della Bianchi, corpo di Dio!</hi>
                  </p>
                  <p>Terzetul final din actul întâi a mers admirabil, un <hi rend="italic">brio</hi> rar. Aplauze nebune, galeria fanatizată. „Bis! bis!” A doua oară bucata merge și mai cald. Cântăreții sunt chemați la rampă de două, de trei, de patru ori. Câțiva amatori furioși încearcă să cheme pe artiști a cincea oară; de astă dată nu mai se prinde: se mai aud fară răsunet ici și colo câteva bătăi în palme umflate și ostenite, și-n sfârșit un glas mitocănesc din galerie pornește <hi rend="italic">risolutto fortissimo</hi>
                  </p>
                  <p>—Bravo!... Pascali! Matilda! Dimitriade!</p>
               </div>
               <div type="div3">
                  <head>Exces de zel</head>
                  <p>La Brăila a deschis întâi <hi rend="italic">café-chantant</hi> un grec, într-o grădină unde ținea și cafenea și birt. Grecul adusese, după recomandația unui samsar, o cântăreață excentrică de renume. La reprezentația de deschidere, grădina era plină de lume — tot negustori chiaburi cu nevestele, cu fete mari, cu copii...</p>
                  <p>Impresariul era în culmea fericirii, se plimba de la masă la masă, zâmbea și saluta cu respect în dreapta și-n stânga. „Diva”, care nu cunoștea moravurile caste ale publicului brăilean, apare pe scenă într-un costum abracadabrant; pornește să cânte, s-aprinde, face gesturi prea-prea și la refren, <hi rend="italic">Eh! allez-y, mon petit chien… etc., îi trage un chiot apilpisit și niște tifle... cu piciorul. Toată lumea scandalizată; grecul se reazimă de un felinar să nu cază. Refrenul se repetă cu mai mult </hi>brio: <hi rend="italic">lumea începe să murmure și să se ridice. Grecul, îngrozit, dă să se repează pe scenă, dar nu-l ajută balamalele. Al treilea cuplet cu vârf și-ndesat! Lumea se scoală, și-n mijlocul protestărilor de indignare s-aude un țipăt sfâșietor — leșinase impresariul... </hi>
                  </p>
                  <p>Fiindcă pusese capital în întreprindere și avea contract cu „diva” s-o ție măcar două luni cu câte douăzeci și cinci de lei pe seară, a trebuit s-o păstreze. În toate serile însă ședea între culise: când venea refrenul, punea mâna în buzunarul jiletcii și striga:</p>
                  <p>— Madama! dau ținți franți șuplimentu: mai cu modeștia!</p>
               </div>
               <div type="div3">
                  <head>Revanșă</head>
                  <p>Direcția teatrului o ținea Costache Caragiale în tovărășie cu Costache Mihaileanu. Iorgu Caragiale ieșise din școala de muzică a cadeților — adică jumătate ieșise și trei sferturi fusese dat afară, pentru că nu-nvăța nimica și se ținea de farse toată vremea. La școala de muzică era profesor un popă de regiment muscal, fugit, se zicea, din țara lui, unde fusese osândit la pierderea darului. Era un popă rău și ursuz. Odată scoate pe Iorgu la teorie și-l întreabă în câte feluri se duce o notă ținută; Iorgu se gândește, se scarpină-n cap și răspunde:</p>
                  <p>— <hi rend="italic">Crescendo, descrescendo</hi> și <hi rend="italic">ris...</hi> și <hi rend="italic">răs...</hi> și <hi rend="italic">ris...,</hi> și nu mai știe.</p>
                  <p>— Și <hi rend="italic">răs</hi> și <hi rend="italic">ris</hi> ce? întreabă popa răstit și dă să-l apuce de ureche. Iorgu se ferește-n lături și răspunde:</p>
                  <p>— Și <hi rend="italic">răs</hi>-popă!</p>
                  <p>Apoi i-a tras popa și <hi rend="italic">crescendo</hi> și <hi rend="italic">descrescendo</hi> și <hi rend="italic">rinforzando,</hi> și l-a dat afară; și astfel se găsea acuma luat pe procopseală de frate-său și de tovarășul acestuia, Costache Mihaileanu. În teatru avea câmp deschis pentru instinctele sale de farsă, la cari n-a așteptat mult ca să le dea de lucru.</p>
                  <p>Într-o seară juca directorul Mihaileanu pe un nobil cavaler rătăcitor. După ce-l omoară vrăjmașii într-o întâlnire, frații de arme îl aduc pe năsălii, îl întind pe catafalc, și amanta vine să-l plângă. Catafalcul era așezat lângă fundal tocmai unde venea gaura tabloului — toate tablourile au câte o mică spărtură pe unde se vede de-napoi în scenă și-n public. Ce-l împinge demonul pe Iorgu? Pune un ac în vârful unei nuiele, vâră nuiaua pân spartura perdelii și-ncepe să-mboldească pe răposatul cavaler, pe când îl jelea atâta lume adunată cu venerație împrejurul catafalcului.</p>
                  <p>„S-a stins sufletul cel mai generos, s-a oprit din bătăile ei inima cea mai fidelă!” se vaită amanta dezolată.</p>
                  <p>Iorgu îi trage câteva bolduri; răposatul șoptește:</p>
                  <p>— Ce-i asta, bre? Cine-i acolo?</p>
                  <p>„S-a pierdut floarea cavalerismului! s-a frânt spada cea mai nobilă a mândrei Burgundii!” adaogă un frate de arme.</p>
                  <p>Iorgu repetă cruda jucărie; Mihaileanu, fierbând:</p>
                  <p>— Ești nebun?... Cine-i ala?... Vrei să mă scol acuma de-aici? </p>
                  <p>„Mort! mort el ! Dumnezeul meu! mort! “</p>
                  <p>Iorgu cu nuielușa iar; Mihaileanu, în culmea scrâșnirii:</p>
                  <p>— Cine e? să-l ucid când m-oi scula! Ah! m-a omorât mișelul... ticălosul!</p>
                  <p>Aș! l-a chinuit pe răposatul până s-a lăsat perdeaua... Se scoală-n sfârșit Mihaileanu turbat, aleargă pe scenă, află cine fusese „mișelul” și-i arde lui Iorgu cu sete câteva perechi de palme de-i strămută căpriorii. După aceea mai vine și celălalt director, Costache Caragiale, și-i trage altele, ca să-i puie la loc ce-i scrântise tovarășul. Iorgu le mănâncă și tace.</p>
                  <p>Vine mai târziu vremea să se joace <hi rend="italic">Don Ranudo de Colibrados,</hi> o farsă de Kotzebue, foarte comică, deși prea copilărească. Don Ranudo e un „grande d'Espana” ruinat, lipit pământului, însă tot fudul, tot țanțoș și plin de „morgă”. Odată se plimbă cu nobila „dona” de Colibrados, ligniți amândoi de foame, pân satul vasalilor lui, și-ntâlnește pe unul stând pe câmp la gustare. Îl întreabă:</p>
                  <p>„Mă, țărănoiule, ce faci tu acolo?” Țăranul se-nchină până la pământ:</p>
                  <p>„Gustam și eu ceva, stăpâne.”</p>
                  <p>„Ce gustai, mă?”</p>
                  <p>„Niște brânză, măria-ta.”</p>
                  <p>„Ce fel de brânză? ia să văz și eu ce fel de brânză... Știi, nobila mea consoartă, că mâncările bădăranilor ăstora au câteodată gust bun, mai ales după plimbare... Ia să-ți văz brânza, mocofane!...”</p>
                  <p>Țăranul le dă atunci o bucată din desaga lui, iar nobilii trebuiesc să i-o smucească repede și s-o mănânce cu mare lăcomie.</p>
                  <p>Costache Mihaileanu (don Ranudo) era foarte grețos: te miri din ce i se apleca; de aceea, când avea să mănînce ceva în scenă, își aducea bucățica lui de-acasă. Iorgu îi zice directorului, care uitase demult istoria cu acul:</p>
                  <p>— Nene Costache, dă-mi mie să joc pe țăranul.</p>
                  <p>— Bine; ia-l.</p>
                  <p>La reprezentație, Mihaileanu îi dă o bucată frumoasă de caș să-l aibă în desagă: Iorgu însă în scenă mănâncă el cașul și-i dă în loc un cocoloș de lumânare de seu cu fitil cu tot tăvălit în răzătură de săpun și acoperit cu praf de tibișir.</p>
                  <p>Cât era de flămând nobilul hidalgo, de mușcat a mușcat-o, dar n-a putut-o-nghiți brânza bădăranului.</p>
               </div>
               <div type="div3">
                  <head>Din care se vede că metoda chinorozului nu-i atât de recentă pe cât s-ar crede</head>
                  <p>Iorgu se emancipase de frate-său Costache și locuia singur în casa unde se făceau probele, în dosul teatrului; avea un salonaș și o odaie de culcare. În casa aceea se aduna regulat un cerc de ștrengari veseli tot unu și unu, fel de fel de tipuri. Din cercul acela au făcut parte în tinerețea lor o mulțime de oameni, cari mai târziu au jucat un rol însemnat în țară: este destul să citez pe cel mai mare democrat al istoriei noastre — C.A. Rosetti. În această amestecătură de viitori oameni iluștri și de nulități, de oameni de spirit și de nerozi, pe cari-i aduna și-i ținea la un loc numai dragostea de păcăleli, de râs și de veselie, se afla și un oarecare Matache Pițirigă — cântăreț în dreapta la biserica Slobozia, corist la operă și actor la teatrul român.</p>
                  <p>Tot într-o vreme răsărea pe orizontul artei naționale o nouă stea ursită să eclipseze toată pleiada... Peste scurt timp de la apariția ei, ajunsese obiectul unui cult public. Tânăra stea monopolizase adorația eleganților timpului, iar pe de altă parte Iorgu monopolizase atribuțiile de preot al sectei. Unul dintre sectarii noului cult, un tânăr boier pe atât de urât și de zevzec, pe cât era de fervent, fiind și el membru în cercul ștrengarilor, vine odată la Iorgu și i se mărturisește:</p>
                  <p>— Aman, Iorgule dragă! sunt prăpădit, nenorocit, nu mai pot trăi de atâta chin: să nu mă lași!</p>
                  <p>Și-i spune că i-a scris „persoanii” multe răvășele cu miros de odagaci, dar că n-a avut parte de răspuns; că este desperat și s-a hotărât s-o isprăvească la un fel: ori să capete o întâlnire ca să-și declare focul, ori să-și ia adio de la lume; ș-așa îl roagă pe Iorgu, ca prieten și băiat de inimă, să nu-l lase și să-i facă rost de o ocazie, pentru care tânărul va ști să fie cu prisos recunoscător. La această propunere destul de boierească, Iorgu, care știa toate biletele și toate stăruințele urâtului, îi răspunde: </p>
                  <p>— Îți fac rost, dar mai întâi să dai un chef ștrengarilor.</p>
                  <p>Se-nțelege că a doua seară se și înființase cheful în salonașul lui Iorgu. Șampanie din destul, și toți ștrengarii în păr.</p>
                  <p>Ghebosul, căci era și ghebos înamoratul, gătit, pomăduit și parfumat, până să nu se puie la masă era și amețit de perspectiva fericirii, și acum trăgea cu coada ochiului la Iorgu, așteptând semnalul — căci fericirea îi era promisă chiar pentru seara aceea... Ștrengarii erau mai nebuni ca todeauna, iar Matache, în capul mesii, cânta pe nas popește:</p>
                  <p>„Adevăr, adevăr grăiesc vouă: puțin și nu mă veți vedea și iarăși puțin și mă veți vedea!”</p>
                  <p>Și râsete... și chef!... Tocmai când se-ncinsese bine toiul petrecerii, lui Matache îi vine rău, se scoală de la masă și iese afară să ia aer... Era pân ianuarie. Mai trece puțin și Iorgu ridică un toast „pentru realizarea visurilor tutulor amorezaților”... era semnalul. Deodată se și aude în odăița de alături o tuse gingașe năbușită:</p>
                  <p>„Ține-mă, Născătoare! Să nu mă lași, sfinte Pantazi!”</p>
                  <p>Iorgu deschide ușa de la mijloc, pune mâna în cocoașa ipochimenului, îi face vânt în odăiță și-nchide la loc... Peste câteva minute se aud țipetele înamoratului înăuntru și ușa din fund bufnind; apoi se deschide ușa de la mijloc și s-arată Matache în <hi rend="italic">négligé</hi> de jună cântând în falset ca o maică stariță: </p>
                  <p>„...Și iarăși puțin și mă veți vedea!”     </p>
                  <p>Înamoratul intrase în odăiță, unde bătea pe fereastră lumina îndoioasă a zăpezii de-afară și numaidecât începuse să-și toarne declarația. Matache îl mângâiase pe obraz, pe gât, apoi, simțind că urâtul s-apropie să-l pupe, îl umflase de păr și de urechi și-i demonstrase că nu era ce-și închipuia. Nenorocitul a dat năvală la ușa din fund, care răspundea în curte, a luat-o la fugă pân zăpadă, pe din dosul teatrului, și s-a oprit tocmai la cafeneaua Fialcowsky numa-n gheroc și cu capul gol. </p>
                  <p>
                     <lb/>P-atunci junimea aleasă se strângea la Fialcowsky. În cafenea era lume multă împrejurul biliardului: se juca o partidă interesantă. Cum a intrat tânărul nostru, toată lumea a părăsit jocul și a-nceput să bată din palme și să se strâmbe de râs. Tânărul a rămas încremenit câtva timp — nu-și putea închipui să fi transpirat așa de repede știrea despre trista-i aventură — până i-a spus unul să se uite-n oglindă...</p>
                  <p>Era peste tot obrazul negru strălucios ca o cizmă de paradă: Matache fusese uns pe mâini cu chinoroz.</p>
                  <p>Înamoratul nenorocit nu și-a făcut seama singur de desperare — chinorozul pesemne are efect răcoritor — dimpotrivă a trăit și încă bine, așa că mai târziu a ocupat multe funcțiuni și dignități înalte, a trecut de mare om politic, de mare orator și mare literat... bineînțeles că mai mare decât orice a fost și a rămas până la moarte aceea ce fusese când cu chinorozul lui Matache.</p>
                  <p>...Când acu câțiva ani adăogam la carnetul meu șirurile de mai sus, tânărul păcălit trăia încă; astăzi el e mort — Dumnezeu să-l ierte de toate versurile și de toată proza cu care a înavuțit tânăra noastră literatură, de toate discursurile pe cari le-a pronunțat pe rând în cele două Camere și-n întruniri publice! — și fiindcă „despre morți numai bine”, iată-i numele pur și simplu: Pantazi Ghica.</p>
               </div>
               <div type="div3">
                  <head>Logică strânsă</head>
                  <p>În vremea războiului din urmă, pe vară, lui Iorgu Caragiale îi venise iar furia să joace — căci era retras din teatru de vreo câțiva ani și avea funcția de comisar comunal la hala din Piața Amzii. Despre „această ocupație burgheză și prozaică, și despre căderea lui din gloria artistică trecută” — așa zicea el — făcuse, într-un moment de inspirație, câteva versuri lirice cam așa:</p>
                  <lg>
                     <l>„Dup-atâția ani de fală,De artă, poezie,</l>
                     <l>Mă văz vătaf la hală</l>
                     <l>Peste măcelărie; </l>
                  </lg>
                  <lg>
                     <l>Și bietele bucheturi,</l>
                     <l>Ce-adese-am secerat,</l>
                     <l>În niște zarzavaturi</l>
                     <l>Acum s-au preschimbat!”</l>
                  </lg>
                  <p>Acuma, apucat de nostalgia culiselor, întocmise o trupă de nespălați și luase cu chirie locul viran de pe Podul Mogoșoaii în fața străzii Umbrii, unde s-a clădit mai târziu casele lui Ienciulescu. Pune dulgherii să-i facă o scenă [...] și-ncepe reprezentațiile.</p>
                  <p>Într-o sâmbătă seara, era și sărbătoare, juca <hi rend="italic">Adam si Eva.</hi> Grădina era plină, mai ales de ovrei. Iorgu, directorul, n-avea rol; se plimba de colo până colo pântre public ca să se bucure de succes. Localul, cum era așezat, nu era prea potrivit pentru teatru: cu zgomotul trăsurilor de pe Podul Mogoșoaii, nu putea auzi publicul nimica de pe scenă.</p>
                  <p>Era tocmai monologul Satanii. Satana se vedea dând din mâini și din picioare, se vedea mișcând buzele, dar grai de loc. Un ovrei de la locul din urmă, lângă zidul care da în pod, îl vede trecând pe directorul și-l cheamă:</p>
                  <p>— Domnule director! Domnule Iorgu! iu n-avuz nimica; dracul ala vorbește prea încet.</p>
                  <p>— Strigă-i să vorbească mai tare, zice directorul și pleacă.</p>
                  <p>—Mai tare! mai tare! strigă ovreiul.</p>
                  <p>Degeaba... Iar:</p>
                  <p>— Domnule director!</p>
                  <p>— Ce poftești iar, nene?</p>
                  <p>— Nu m-avude.</p>
                  <p>— Apoi dacă nu te- <hi rend="italic">avude</hi> dracul pe dumneata, cum vrei să-l <hi rend="italic">avuzi</hi> dumneata pe el?</p>
                  <p>A rămas ovreiul deocamdată amețit de logica zdrobitoare a directorului, dar pe urmă s-a dezmeticit și nu s-a lăsat:</p>
                  <p>— Domnule Iorgu!...</p>
                  <p>— lar?</p>
                  <p>— Apoi nu mi-a plitit el să m-avuză: iu am plitit să-l avuz pe el! </p>
                  <p>Văzând Iorgu că n-o scoate la căpătâi cu ovreiul, îi zice:</p>
                  <p>— Lasă, nene; nu vezi ce zgomot e afară? mai aibi și dumneata răbdare până la Sfântul Dumitru, pân' ne-om muta de aici! Era pe la Sântămărie.</p>
               </div>
               <div type="div3">
                  <head>Moment de distracție</head>
                  <p>Serghe răposatul era de specialitatea lui dramatică <hi rend="italic">intrigant</hi> în melodramă și în comedie <hi rend="italic">moralist mușcător.</hi> Odată juca cu trupa lui proprie în provincie o melodramă, în care fabula este cam așa: un mizerabil persecută de moarte pe o pereche de tineri foarte cumsecade, buni nevinovați. Îl juca Serghe pe mizerabilul. Acest intrigant face fel de fel de mișelii și crime, și ce e mai scandalos decât orice e că omul acesta pervers are o virtute — conștiința ticăloșiei lui, și spune curat, cu un cinism revoltător, că el e bun de spânzurat. Victimele, pe cari era cât p-aci să le răpună, scapă la un moment dat din mrejele lui. El spumează și toarnă de ciudă un monolog enorm; după ce se mărturisește publicului de toate câte le-a făcut, încheie cu o frază de mare efect:</p>
                  <p>„A! iubiții mei! A! naivă pereche de turturele! mă credeți învins?... N-aveți grije! nu-mi veți scăpa! Am să vă înfășur în urzeala mea ca și un păianjen infam pe două musculițe amorezate !... Da, da! sunt infam! sunt un păianjen infam!”</p>
                  <p>Apoi râde sardonic, și-aruncă mantaua peste umăr și pleacă cu pași largi și apăsați.</p>
                  <p>Serghe ținea la monologul lui, decât nu știa boabă din rol, ca de obicei:</p>
                  <p>— La tine mi-e nădejdea, Caimac băietei făgăduiesc să fac cinste! Caimac era diminutivul de mângâiere al lui Maican sufleorul.</p>
                  <p>...Iaca a sosit în fine și marele monolog... Păianjenul infam o ia la început cu binișorul, rar și-ndesat. Șirurile dântîi merg bine... Pe urmă se pornește mai iute; Maican îl ține de scurt; Serghe îi dă zor înainte, se-nfierbântă, iar Maican suflă din fundul inimii. La o frază pe care o apucă bine, Serghe se repede-n goana mare, strigă, sforăie și nu mai aude pe sufleor. Acesta, cum era foarte nervos și pripit» pierde și el șirul, și se-neacă amândoi de tot. Păianjenul desperat își frânge mâinile, bate din picior și mârâie pântre dinți:</p>
                  <p>— M-ai omorât, frate Caimac... mersi!</p>
                  <p>Dar acum, Maican, tot pierduse șirul, se uita din cușca lui la Serghe și-l aștepta să se mai potolească pentru ca să-i poată arunca un început de frază. Cum se uita el așa, bagă de seamă că i-a plesnit tricoul lui Serghe, și cu cât se zbuciumă intrigantul mai tare cu atâta se rânjește și plesnitura... în vremea asta Serghe aiurit o ținea-ntr-una.</p>
                  <p>„Dar ce e de făcut? Dumnezeul meu! ce e de făcut?”</p>
                  <p>Deodată se oprește să facă joc de scenă mut și să-și mai tragă răsuflarea. Maican profită de ocazie și-i șoptește repede:</p>
                  <p>— S-a rupt tricoul, nene Serghe, ieși!</p>
                  <p>Cum aude Serghe șoapta — o aștepta de mult — o prinde-n zbor și strigă cu putere:</p>
                  <p>„Dar ce-i de făcut Dumnezeul meu? S-a rupt tricoul, nene Serghe, ieși!”'</p>
                  <p>Maican a căzut de pe scaunul lui din cușcă sub scenă și din căzătură a dat în friguri.</p>
               </div>
               <div type="div3">
                  <head>Luptă dreaptă</head>
                  <p>Maican sufleorul era slab și nervos peste măsură. Pasiunea lui, care lua proporțiile vițiului, era tutunul și cafelele turcești potrivite din zahar — de unde i se și trăgea numele de Caimac, nume pe care un filolog neprevenit l-ar putea lesne bănui că provine dintr-o simplă metateză: Maican... Caimac. Odată pune prinsoare cu Dragulici să bea cinsprezece cafele una după alta: a câștigat. Dragulici le-a plătit; dar ca să nu rămâie în pagubă s-a prins și el că bea tot atâtea romuri. După ce le-a băut, zice:</p>
                  <p>— Mai plătești un <hi rend="italic">pour la dame</hi> Caimac? </p>
                  <p>— Nu se poate, răspunde Maican; acuma e rândul cafelelor.</p>
               </div>
               <div type="div3">
                  <head>Rușine</head>
                  <p>Într-o duminică, în ziua de Crăciun, mitocănimea era ca de regulă în păr la galerie. Se juca <hi rend="italic">Amicii falși — Nos Intimes</hi> a lui Sardou. Se făcuse pesemne abuz la casă; se vânduseră probabil mai multe bilete decât prescrie regulamentul: erau peste cinci sute de mitocani sus, înfierbântați ca la orice praznic: vorbeau, râdeau, se certau; ședea unul peste altul; țipa unul strivit, ceilalți făceau chef — ceva nespus. Când să se ridice perdeaua, unul din loja din dreapta a galeriei începe să strige vesel pe altul din loja opusă:</p>
                  <p>— Niță al Zamfirii! Niță al Zamfirii văduvii!</p>
                  <p>— Uite, mă! zice Niță către altul de lângă el; vezi, nene, mitocanii din Tirchilești și de pă la Bonaparte a-nceput și ei să vie la teatru... Oleu!</p>
                  <p>Apoi se-ntoarce spre cel din față care-l chemase:</p>
                  <p>— Mă, pârlitule, ai luat piatră-n gură când ai intrat înăuntru?</p>
                  <p>Niță era umblat pe la teatru; probabil cel din Tirchilești intra pentru întâia oară în templul Taliei române. Lumea a-nceput să râză; dar a trecut asta și s-a ridicat perdeaua. Zgomotul din galerie nu înceta însă, așa că nu s-auzea mai nimic de pe scenă.</p>
                  <p>Tudorița Pătrașcu juca în <hi rend="italic">Amicii falși</hi> pe băiatul lui Marecat — un debutant pe calea vițiilor cu frumoase promisiuni; un ștrengar de vreo șaisprezece ani, care sărută slujnicele și cade leșinat țeapăn din cauza remușcărilor ce i le dă consumarea pripită a unui trabuco furat din tabacherea lui papà. Cu toată lipsa vreunui talent mai deosebit, Tudorița, tânără p-atunci, frumușică și zveltă, făcea un efect minunat: ștrengarul era foarte nostim în pantalonii lui de dril alb, într-un <hi rend="italic">air</hi> de catifea și cu o pălărie de paie pusă cochet la o parte <hi rend="italic">à la diable m’emporte.</hi> Când să se isprăvească actul întâi, Niță al Zamfirii, aplecat cu jumătate trupul peste galerie afară, arată pe Tudorița și zice tovarășului de lângă el: </p>
                  <p>— Vezi tu, vere? băiatul ăla e fată mare... zău!</p>
                  <p>Astfel actul întâi s-a sfârșit, în râs și aplauze, cu mult succes. Am mers să fumez cu actorii între acte.</p>
                  <p>— Ce zicea mitocanul de Tudorița? mă-ntrebă Dragulici.</p>
                  <p>— Explica altuia că e fată mare.</p>
                  <p>— Auzi dumneata ce rușine pe biata Tudorița după atâția ani de carieră!</p>
                  <p>Adevărul e că biata fată plângea de rușine.</p>
               </div>
               <div type="div3">
                  <head>Fericită improvizație</head>
                  <p>Solomonescu era și cântăreț la Biserica Dintr-o zi și artist dramatic. Dimineața, după liturghie, se punea la zacuscă, se stropea bine și se scula de la masă tocmai seara ca să meargă la teatru; după reprezentație mergea la Vasile Băcanul, la „Garibaldi”, unde cina cu Dragulici până să toace de liturghie. Cu programa aceasta de viață, își confunda adesea diminețele cu serile și viceversa: la biserică își dedea în petecul declamației și la teatru în al isonului. Avea pe lângă asta păcatul că nu putea pronunța niciodată curat numele proprii și neologismele.</p>
                  <p>Odată juca Ștefan Mihăileanu pe Olliwer Cromwell în <hi rend="italic">Mușchetarii</hi> lui Dumas, și Solomonescu pe un ofițer de gardă în tabără. Ofițerul intră grăbit în cortul Protectorului și strigă:</p>
                  <p>„Gen'rale! gen’rale! a sosit <hi rend="italic">bastamentul</hi> !”</p>
                  <p>Publicul pufnește. Generalul se ridică de pe scaun indignat ca să dea o lecție incultului:</p>
                  <p>„Mizerabile! vorbește frumos! uiți că te afli în fața generalului <hi rend="italic">Croncovel!</hi>
                  </p>
                  <p>Aplauze frenetice. Până târziu acu câțiva ani, nenea Ștefan, de câte ori îmi povestea întâmplarea, pe care o știam destul de bine, fiindcă fusesem de față, îmi zicea:</p>
                  <p>— Daca nu-mi venea mie inspirația să improvizez vorbele alea, îmi strica dobitocul toată scena!</p>
               </div>
               <div type="div3">
                  <head>Extemporare</head>
                  <p>În <hi rend="italic">Roza magică (Pied de Mouton)</hi>, Solomonescu juca pe alguazilul. Într-o scenă alguazilul vine, la ordinele lui don Nigaudinos, să aresteze pe logodnica acestua fugară cu altul. În scenă se află don Nigaudinos (neuitatul Dragulici), Lăzărilă (Caragiale Iorgu), alguazilul (Solomonescu) și perechea înamoraților.</p>
                  <p>Dragulici zice lui Solomonescu:</p>
                  <p>“Hahà ! iată și porumbița ! Fă-ți datoria om al legii !”</p>
                  <p>Solomonescu începe ca la ohtoic :</p>
                  <p>“Seniorina, te somez să te întorci la casa părintească !”</p>
                  <p>“Din inimă vorbește polițaiul ăsta seniore”, zice Caragiale .</p>
                  <p>— Da – răspunde afară din text Dragulici foarte serios – din inimă, din inimă, numai cam pe nas ca la Biserica Dintr-o zi!</p>
               </div>
               <div type="div3">
                  <head>Un “la” natural</head>
                  <p>Se pregătise <hi rend="italic">Jianul</hi> pe vremea direcției lui Millo. A doua zi era reprezentația, dar încă nu se hotărâse cine să cânte doina haiducească între culise. Ghiță Alexandrescu cânta minunat, dar nu se putea să se-auză glasul lui, fiindcă el juca pe eroul piesei și cântecul trebuia să fie al altui haiduc… Cine să cânte?…</p>
                  <p>Mincu, care pretindea că-și <hi rend="italic">mancase</hi> vocația de tenor, se oferă el. Oferta e primită. Face repetiție, pune pe Flechtenmacher să-i transpuie muzica pentru tenor, nu bea toată ziua nimica, a doua zi înghite la ouă proaspete și cafele reci, și seara vine la teatru legat la gât cu o basma mare. </p>
                  <p>În sfârșit iese între culise la vreme să-și aștepte replica și acordul orchestrii. Emoție n-avea deloc; de ce ar fi avut? el conta sigur pe <hi rend="italic">si bemol</hi> și aria suia până-n <hi rend="italic">la natural</hi> . Replica a sosit. Orchestra dă acordul și tenorul pornește. Rulada introductivă merge bine, intră în măsură, o bătaie, două, trei, – la a patra, Dragulici, care-l pândea la spate, îl gâdilă fără veste cu degetul – Țața Mița, așa îi ziceam toți, se-neacă: <hi rend="italic">cuac</hi> !</p>
               </div>
               <div type="div3">
                  <head>Glumă proastă</head>
                  <p>
                     <hi rend="italic">Șamil sau Vulturul Caucazului </hi>e o melodramă plină de sentimente patriotice și de scene grandioase. La un moment dat, după o încăierare sângeroasă, cerchejii ia la goană pe muscali; scena rămâne goală și pe un vârf de stâncă se luptă în duel un georgian cu un rus: georgianul biruie, ia steagul, și rusul, străpuns, cade în prăpastie. Mincu se propune să facă el pe rusul cu steagul:</p>
                  <p>— Fac eu pe muscalul, să v-arăt eu o căzătură de tragedie cum nu s-a mai văzut în București!</p>
                  <p>Seara și-aduce o saltea d-acasă, și o pune între culise la picioarele practicabilului de la poalele muntelui. Vine scena. Mincu, rănit, scapă din mâini stindardul, se lovește la piept, se-nvârtește într-un picior și șovăie. Dragulici ședea pe vine jos între culise cu mâinile gata pe căpătâiele saltelii: când vede că pornește muscalul de sus, îi trage salteaua!</p>
                  <p>Erau vreo doi stânjeni de unde pornise Țața Mița: din norocire, însă, n-a suferit tare decât la părțile moi.</p>
               </div>
               <div type="div3">
                  <head>Ofertă grațioasă</head>
                  <p>În <hi rend="italic">Millo director,</hi> Țața Mița juca pe Nastasache; Țața era afumat rău de tot în seara aceea. Când vine cu fișicul de cofeturi ca să-i ofere directorului, pe care toți în piesă îl cred director de minister, zice:</p>
                  <p>„Domnule director, mă rog, nu poftiți un <hi rend="italic">bubon?</hi>
                  </p>
                  <p>„Mulțumesc, amicul meu, răspunde Millo; mănâncă-l dumneata mai bine.”</p>
               </div>
               <div type="div3">
                  <head>Un creditor turbat</head>
                  <p>Millo rămăsese la Brăila dator unui hangiu grec 150 de galbeni, chiria și întreținerea trupei două săptămâni și bani împrumutați din mână la plecare. Fusese vorba că imediat ce s-o întoarce în București și va începe teatrul să-i trimiță înapoi banii. Așteaptă grecul un an, doi, trei... scrie zece, cinsprezece, o sută de scrisori — nimic. În vremea asta, se ruineaza negustorul, ajunge mufluz și vine din Brăila cu vreo douăzeci de galbeni, cât îi mai rămăsese totul cu totul din naufragiul lui. Îl întâlnesc într-o dimineață; mă ia la o parte încruntat și mă-ntreabă unde șade Millo: </p>
                  <p>— Sinti ruinato, domnule; am venit se me da banii domno Millo, or lu-mpusco!</p>
                  <p>Și-mi arată un pistol turcesc încărcat... I-am spus, firește, că nu știu unde șade debitorul și l-am lăsat. Seara, mergând spre Fialcowsky, mă gândeam de ce n-am mers să previu pe Millo să se păzească, ori să dea de veste la poliție, când, mă-ntâlnesc iar cu grecul. Era liniștit de tot; zice:</p>
                  <p>— Stii, am gasito pe domno Millo!</p>
                  <p>— Ei, zic, ți-a dat?</p>
                  <p>— As! frate, saracul, țe se me da? daca nu împrumutam eu cu ținți galbeni, n-avè țe muncà astazi!</p>
               </div>
               <div type="div3">
                  <head>Îndoit lapsus</head>
                  <p>Millo juca la Bîrlad în <hi rend="italic">tournée</hi> de vară, având în trupă și pe răposatul Mincu — nici nu pleca Millo fără Țața Mița — era în repertoriu.</p>
                  <p>La Bîrlad le mergeau afacerile rău de tot: datori la han, la birt, cafenea, chelneri, la toată lumea. Desperați, afișează pe <hi rend="italic">Jianul, căpitan de haiduci</hi> pentru reprezentația „de adio”, cu speranța să umple sala, să plătească ceva din datorii și să plece după noroc în altă parte... Seara, teatrul aproape gol...</p>
                  <p>Millo juca pe Cîrc-Serdar și Mincu pe Ghincu — ca de obicei. E o scenă unde Jianul, prins odată, scapă, și Cîrc-Serdar întreabă pe Ghincu: „Ce ne facem, măi Ghincule?” și Ghincu răspunde: „De! știu și eu, Cîrc-Serdare!”... Millo se uita la lojile și scaunele goale trist. Vine scena:</p>
                  <p>„Ce ne facem, măi <hi rend="italic">Mincule?</hi>”</p>
                  <p>„De! știu și eu, <hi rend="italic">Musiu Millo!”</hi> răspunde Ghincu.</p>
               </div>
               <div type="div3">
                  <head>Chestie personală</head>
                  <p>A fost un scandal nepomenit când trupa franceză de operete mici, de la noua grădină Stavri, a cutezat să facă pe scenă un joc de cuvinte, inocent s-ar părea, dar care era să aibă urmări regretabile. </p>
                  <p>Era într-o piesă o scenă de improvizație, în care actorii — neuitații Debeer, Roux și M-lle Gandon, o femeie aproape genială — făceau pe întrecute jocuri de cuvinte în acțiune. Debeer zice lui Roux:</p>
                  <p>„<hi rend="italic">J'ai un grand oiseau dans ma main!”</hi>
                  </p>
                  <p>„<hi rend="italic">Cela n'est pas possible.”</hi> răspunde Roux. </p>
                  <p>„Je <hi rend="italic">t’assure.”</hi>
                  </p>
                  <p>Debeer deschide mâna și arată o nucă:</p>
                  <p>„<hi rend="italic">C’est une noix (une oie), tu vois?”</hi>
                  </p>
                  <p>„<hi rend="italic">Ah!,</hi> <hi rend="italic">oui,</hi> răspunde Roux pipăind pe Debeer și considerându-l lung din cap până-n picioare; <hi rend="italic">j'e conviens que</hi> c' <hi rend="italic">en est une.</hi>
                  </p>
                  <p>După multe alte grozăvii de aceeași speță, Gandon întreabă pe Debeer:</p>
                  <p>„<hi rend="italic">Vois-tu là tout pres de la coulisse des navires?</hi>
                  </p>
                  <p>„<hi rend="italic">Non</hi> <hi rend="italic">pas.</hi>” </p>
                  <p>„<hi rend="italic">Mais il doit y en avoir.”</hi>
                  </p>
                  <p>„<hi rend="italic">Comment?” </hi>
                  </p>
                  <p>„<hi rend="italic">Puisqu-il y a là un port, un grand port de Roumanie.”</hi>
                  </p>
                  <p>Și Gandon aduce un porc pe scenă... Atunci începe un scandal înfiorător... Toată lumea în picioare: „Francezii vor să-și râză de români și de România!... Nu ne putem lăsa insultați de străini în țara noastră!... Afară străinii!... Scuze numaidecât ori o lecție exemplară șcl. ...” Și huiduieli, înjurături, fluierături și bastoane ridicate în sus...</p>
                  <p>Bieții artiști vor să se explice... Nu se aude nimic... Scandalul crește. În sfârșit, Debeer reușește să se facă un moment ascultat, în care timp „își cere iertare daca a supărat cumva pe onorabilul public, că gluma era inocentă, fără cea mai mică intenție ofensătoare — un nenorocit joc de cuvinte, pe care artiștii îl regretă din tot sufletul etc.”.</p>
                  <p>Zgomotul începe să se potolească puțin; când deodată un telegrafist înalt și chipos, cu niște barbete colosale, se repede turbat până lângă scenă și făcând niște gesturi mărețe strigă pe dasupra întregului zgomot:</p>
                  <p>— Cer cuvântul! Nu se poate! Eu vreau imediat satisfacție personală pentru <hi rend="italic">cochon de la Roumanie</hi> ! </p>
                  <p>A izbucnit un râs general... Daca râzi nu mai ești necăjit: reacția s-a făcut ca prin farmec, și eminenții artiști au putut urma în liniște spectacolul.</p>
               </div>
               <div type="div3">
                  <head>Bonbon</head>
                  <p>Într-o vară juca pe piața Constantin-vodă circul lui Hüttemann. Pe-atunci nu se pomenea încă în capitala Belgiei Orientului de <hi rend="italic">café-chantant:</hi> altă petrecere de vară nu era decît circul, grădina Rașca și panoramele.</p>
                  <p>Luceafărul circului era domnișoara Henriette, fiica directorului: frumoasă de basmu. Înaltă, subțire si mlădioasă ca o nuia de richită; talia nu-i trecea printr-un inel, ce-i drept, dar o puteai cuprinde desigur într-un covrig cu susan; trăsuri fine; pielița trandafirie; părul negru și creț; ochii verzi deschiși — ce raze umede aruncau acei ochi ! — gura ca o cireașă coaptă; dinții mărunți, cei de sus cu strungăreață la mijloc... Alte signalmente n-are... ba da: în bărbie o gropiță și când râdea alte două în obraji.</p>
                  <p>Își închipuie oricine ce de cofeturi, ce de buchete, și câte bătăi în fiece seară între adoratori! Dar ceva mai mult... Fata avea un armăsar adevărat arăbesc, favorit al ei, tânăr de trei-patru ani, alb tot ca laptele, părul lucios ca sideful, coama și coada ca niște fuioare de borangic în unde, urechile străvezii și rumene, nările roșii și ochii aprinși ca doi cărbuni... Alte signalmente n-are... ba da: era pintenog la trei picioare cu câte o pată neagră. Cum era fata era și Bonbon — așa-l chema.</p>
                  <p>După toate jocurile, gimnastică, sărituri prin cercuri de hârtie și focuri de artificii, paiațării, ieșea și domnișoara Henriette călare pe Bonbon — o apariție feerică. Era îmbrăcată ca amazoană, un costum de catifea verde ca smarandul, încheiat, dinainte de sus până jos și la mâneci, cu bumbi auriți mat; în cap o tocă de aceeași stofă cu rochia cu o pană albă mare, cu mănuși și biciușcă tot albe. Bonbon avea coama împletită în codițe prinse de panglici; căpăstrul și frâul de șnur de mătase cu un ciucure mare de ibrișim pe frunte, toate astea verzi, cu câte o mărgea de aur mat la fiecare înnodătură.</p>
                  <p>Mișcări de școală înaltă, pasuri în ritmul muzicii, salturi și complimente... și grindină de bucheturi... în sfârșit, domnișoara descăleca în mijlocul arenii, atârna frâul de oblânc, scotea din <hi rend="italic">aumônière</hi> cofeturi și le dedea lui Bonbon; apoi făcea gropițele-n obraji și striga cu glasul ei de șaisprezece ani: </p>
                  <p>„<hi rend="italic">Bonbon, embrasse-moi! </hi>
                  </p>
                  <p>Ștrengarul sforăia și fugea făcând o sumă de cochetării. Domnișoara se supăra:</p>
                  <p>„<hi rend="italic">Qu’est-ce que c’est que cette manière?... embrasse-moi tout-de-suite! </hi>
                  </p>
                  <p>El iar făcea nebunii și nu vrea... Domnișoara scotea batista, o punea la ochi, începea să ofteze și să plângă... Atunci Bonbon se oprea din sărituri, se uita lung la ea, se apropia încet-încet și-ncepea s-o mângâie cu fruntea pe umăr. Ea se-ntorcea binișor zâmbind și el îi dedea numaidecât o guriță:</p>
                  <p>„<hi rend="italic">Ah! merci!” </hi>
                  </p>
                  <p>Și Bonbon pierea din arenă ca praștia.</p>
                  <p>De prisos, crez, să mai spun câte inimi nenorocise domnișoara Henriette. Cum se arăta în arenă, intrau fiorii morții în sute de suflete, parcă le-ar fi lucrat o baterie electrică — și se-nțelege că, daca era vorba de baterie electrică, cei mai susceptibili, cei mai buni conductori erau telegrafiștii: strajnic pătimeau toți, dar dintre toți cel mai prăpădit era T..., aprins la culme. De aceea ne și zicea, cum era glumeț de fel:</p>
                  <p>— Nu vă dați cu chibriburi pe lângă mine, că ia foc!</p>
                  <p>Telegrafistul se afla foarte încărcat de electricitate... se cam trecuse și din băut de focul pasiunii — nu-i vorbă, și până nu se pomenea de domnișoara Henriette se cam trecea el, dar acu era cu câteva grade mai sus. Avea un sfanț: îl păstrase ca să-și cumpere un bilet de amfiteatru. Ce și-a făcut el socoteala? să intre în circ pe mofturi și să rămâie cu sfanțul să ia tutun și alune prăjite pentru paiațe — erau două paiațe mici foarte comice și drăguțe. Așa, pleacă de lângă noi fără veste, dă vreo două târcoale baracii și vede în partea grajdului o spărtură în uluci, de vreun stânjin de la pământ, pe unde aruncau rândașii gunoiul. Se suie pe grămada de gunoi, se vâră pîn spărtură și sare înăuntru: caii se sperie, aleargă rândașii, pun mâna pe el și trage-i, de-i scăpăra electricitatea. Îi trag cât îi trag și-l aruncă pân spărtură afară.</p>
                  <p>Tot într-un timp, noi îl căutam pe după circ — când ce să-l vedem pe telegrafistul nostru? Stetea pe gunoi și reflecta adânc. Până să-l întrebăm ce este, se scoală în picioare și dispare iar înăuntru. Am auzit tăvăleală strajnică în grajd și apoi ne-am pomenit cu el mototol înapoi... îl ridicăm numaidecât; el începe să-și scuture hainele și zice:</p>
                  <p>— Ce se socotesc adică nemții? c-o să mă prinză ș-a treia oară? Parcă eu sunt prost!</p>
                  <p>Și ne-a povestit toată istoria... Am mers de și-a cumpărat și el bilet și am intrat cu toții... Om fără parte! Domnișoara Henriette nu juca: Bonbon era indispus — îi dedeseră să bea obosit apă rece — pneumonie dublă. A trecut o săptămână și Bonbon a murit... Peste vreo câteva zile apoi a plecat și circul.</p>
                  <p>Aveam într-o fotografie mare pe domnișoara Henriette și pe Bonbon sărutându-se: se tot ținea telegrafistul de mine să i-o dau și nu vream. Într-o seară, după multă vreme, venind vorba despre circul Hüttemann a început T... să plângă — era iar cam trecut — și să mă roage să-i dau lui fotografia neuitatei Henriette. N-am avut ce-i face — i-am dat-o...</p>
                  <p>Când scriu aceste depărtate amintiri, sunt gata să mă culc. Nu mi-ar părea rău să visez pe Bonbon și pe domnișoara Henriette; asta m-ar întineri cu douăzeci și cinci de ani... Dar cine poate visa și când vrea și ce-i place?... De una, mai bine — e rău să visezi cal alb.</p>
               </div>
            </div>
            <div type="div2">
               <head>Păcat...</head>
               <subtitle>Apărut în 1892</subtitle>
               <div type="div3" rend="P40">
                  <head>I</head>
                  <p>Un băietan voinic — barba de-abia-i mijește, și sub căciulă de oaie părul creț și des... și niște ochi blânzi — și mintos tânăr. Când a plecat de acasă să meargă la București p-atâția ani în școli, mama lui — de treabă femeie! — l-a sărutat de-atâtea ori, i-a potrivit părul, i-a netezit căciula și iar l-a sărutat, și i-a zis:</p>
                  <p>– Niță, mamă, te duci frumos și sănătos: să-ți ajute Dumnezeu și Maica Domnului să-mi vii înapoi tot așa!</p>
                  <p>Și cât era de cuminte bătrânica nu s-a mai putut stăpâni... a biruit-o plânsul. De multe ori a dat el să plece; și ea l-a ținut să-l mai mângâie încă. Lui îi ardea să se ducă, și măcar că-i era dragă mama parcă avea acum necaz pe ea că-i prea întârziază plecarea. A plâns și el, ce-i drept, de plânsul ei dar, pe când ochii-i erau triști, închipuirea zbura cu bucurie pe drumul ce i se deschidea lung și necunoscut înainte.</p>
                  <p rend="center">* * *</p>
                  <p>Trei ani de-o neclintită monotonie... Aceleași ceasuri... aceiași pași... trei ani întregi! Al patrulea, deși se anunțase de la început a urma aceeași neabătută cale, păstra pentru mai târziu o noutate, o ciudată surprindere.</p>
                  <p>Alături cu seminarul, o casă veche boierească... De la ferestrele și de pe pridvorul din spatele ei, se vedea peste zid în curtea de recreație a școlii. Odată, într-o zi de sărbătoare, Niță se plimba singur prin curte cu o carte în mână: rămăsese în școală să se prepare de examenele apropiate. Era o dogmă încâlcită: el ocolea curtea repețind pe de rost cu cartea-nchisă-n mână. Anevoie se putea ține minte așa fraze torturate... Deschise iar cartea...</p>
                  <p>Trecând prin dreptul zidului, seminaristul tresări; un ghemotoc de hârtie îl lovi pe mână și alunecând peste cartea deschisă sări cât colo înaintea lui. Niță se opri pe loc... Neapărat iar o glumă a vreunui camarad... un miez de pâine muiat în cerneală... sau cine știe ce.</p>
                  <p>Se uită-mprejur... în curtea școlii nimeni... Lovitura venise dinspre casele de-alături... Ridică ochii în sus și văzu la cea mai apropiată fereastră vecină, care era deschisă, perdelele mișcându-se ca și cum ar fi fost cineva ascuns îndărăt... Ce-o fi?</p>
                  <p>Să vedem... Seminaristul s-aplecă și luă ghemotocul: era ceva înfășurat înăuntru... Voi să-l desfacă. O înțepătură... Un ac cu gămălie! Ce păcăleală proastă! Supărat trânti ghemotocul și începu să șteargă degetul împuns în vârful căruia, după fiece storsătură, creștea repede la loc o mărgea mare roșie.</p>
                  <p>Ghemotocul izbit cu necaz în pământ se desfăcu... Între cutele lui o floare!... Cu mirare și cu mai multă luare aminte ca-ntâia oară, el ridică binișor hârtia... în adevăr era o garoafă - ca sângele ce-i curgea din deget - ruptă de curând...</p>
                  <p>Desfăcu atunci mai bine... Ceva scris...</p>
                  <p>Trupul tânăr se simți furnicat din creștet până-n tălpi de un fior fierbinte... Căldura toată i se urcă la frunte... Ascunse în sân hârtia și floarea, cercetă de jur împrejur cu ochii să nu fi văzut cineva din școală cele petrecute, și fugi înăuntru fără a mai cuteza să ridice ochii la fereastra unde se mișcau perdelele.</p>
                  <p>Bolnav... Friguri și bătaie de inimă, încât nu se putea ține pe picioare. Părintele-director s-a convins că e rău băiatului și l-a trimis să se odihnească. Niță s-a suit în dormitor, s-a aruncat în pat, a scos din sân floarea și biletul ș-a citit încă odata, iar, și mereu:</p>
                  <p>"Ești frumos... Dacă ai vrea, te-aș iubi mult".</p>
                  <p>...Dacă ar vrea!... </p>
                  <p>Cine să fie? El nu e copil, e flăcău, de douăzeci și trei de ani... Cine?... 0 femeie!</p>
                  <p>Bolnavul sare din pat, iese din dormitor și fără să mai anunțe pe cineva, după cum cere regulamentul, iese pe poartă. Pe dinaintea caselor vecine, el își potolește pasul și trece peste drum ca să poată apuca toată fațada dintr-o singură căutătură. Ferestrele de la pod toate închise și perdelele lăsate.</p>
                  <p>El știe că e frumos... Mama i-a spus-o adesea, poate mai adesea fetele din sat, dar desigur mai mult decât toate sora lui Cuțiteiu, Sultana, care nu i-a spus-o niciodată... Cu dragoste amestecată și cu puțină mândrie zâmbește el când îi vine acum în minte mama lui. </p>
                  <p>S-a înserat bine și seminaristul tot se plimbă de colo până colo pe dinaintea casei unde se află acea femeie care l-ar iubi mult “dacă ar vrea el”... Clopotul pentru cină sună la școală. Asta-l deșteptă; el grăbește și intră.</p>
                  <p>Sunt toți la masă; lui nu-i e foame... Merge și se culcă așezând sub pernă biletul și garoafa, după ce iarăși privește îndelung icoana acelor vorbe, pe care de-acu nu le mai poate uita vreodată. </p>
                  <p>Zgomotul celorlalți băieți venind în dormitor îl supără foarte. La intrarea lor, el vâră iute mâna sub căpătâi, apucă bogăția ascunsă și stă nemișcat... Unii îl întreabă câte ceva... nu înțeleg bine ce... el nu suflă, prefăcându-se adormit. </p>
                  <p>Aproape de miezul nopții. Dorm în sfârșit toți. Niță se scoală încetinel și cu cea mai mare precauție iese; găsește ușa sălii pe pipăite și coboară în curte... La fereastră lumină... geamurile deschise și perdelele lăsate. El rămâne cu ochii pironiți acolo, rătăcind în altă lume, pe care o visase parcă adesea, dar nu spera s-o vază vreodată.</p>
                  <p>Flăcăul își umflă pieptul, întinzându-și brațele amorțite de friguri, până-i trosnesc încheieturile, când perdelele se dau într-o parte și o femeie pune mâna pe geamuri să le închiză. Seminaristul îngheță; vrea să strige; dar nu poate, și până să treacă efectul loviturii, fereastra e închisă, perdelele lăsate la loc și lumina stinsă. </p>
                  <p>Se apropie de ziuă când tânărul se hotărăște să se-ntoarcă-n dormitor... Se trântește pe brânci în pat, își reazimă inima, în care simte o strânsoare nedefinită, pe mâna dreaptă, și pe cea stângă fruntea caldă - adoarme și doarme dus până la clopotul de gustare.</p>
                  <p>Trei nopți de pândă... patru... cinci... și tot atâtea zile mai grele ca nopțile: ceasuri de cursuri și de meditații... zgomotul camarazilor, neputința de a sta singur cu închipuirea lui... și frigurile... și ferestrele tot închise... și perdelele veșnic lăsate. </p>
                  <p>Doctorul, un om de spirit, când părintele-directorul i-a prezentat pe Niță, l-a mângâiat pe tânăr, apucându-l în glumă de tuleele din barbă și-a zis:</p>
                  <p>– N-are nimic, părinte; să se plimbe mai des... și-i trece.</p>
                  <p>Duminica... în sfârșit!</p>
                  <p>Niță a fost îndemnat de camarazi și de părintele-directorul să iasă la plimbare; el a preferit să stea la școală ca să se poată ajunge cu lecțiile, rămase-n urmă din pricina frigurilor... Firește că superiorul a fost încântat de atâta sârguință.</p>
                  <p>Dejunul s-a isprăvit... Acum școala este iar deșartă. Silitorul seminarist trece către curtea din fund... Dar dacă ferestrele or fi tot închise?... Nu - și n-apucă să ridice ochii doritori și vede venindu-i prin aer un nou ghem care-ntr-o clipă îi cade la picioare... Asta nu mai e prins cu un ac – e legat cu o cordeluță roșie:</p>
                  <p>"Treci la miezul nopții... Te aștept... 0 să vezi cât te iubesc".</p>
                  <p>Și nici o mișcare la perdele... nici o arătare!... Ziua trece încet... e însă uneori atâta dulceață și-n chinul așteptării! Dar noaptea! niciodată n-au adormit seminariștii așa de târziu!... Din norocire, mai pe urmă nici o piedică.</p>
                  <p>Sare peste poartă făra zgomot și se-ndreptă sigur spre ținta știută. O femeie în umbra gangului!... El se oprește înecat. Ea îi șoptește: "Vino, te așteaptă!..." Atunci... nu e chiar asta! </p>
                  <p>El se lasă să-l ia de mână și să-l ducă prin întuneric încetișor. O scară strâmtă... încăperi întunecoase... iar câteva trepte. Voinicul merge machinal, lăsându-se târât ca un copil somnoros de mâna femeii. La fiece pas nesigur, la fiece șovăire, o oprire de un moment, o povățuire discretă, o șoaptă de încurajare și înainte! </p>
                  <p>Se opresc... Femeia îl lasă de mână... O clipă, părăsit în locul orb și necunoscut, el e-n pierzare - o coloană aplecată căreia i s-ar smulge propteaua de siguranță - aude urechile cum îi țiuiesc de tare și simte genunchii părăsindu-l.</p>
                  <p>Acum femeia lovește surd cu vârful unghiilor pe o ușă - sunt lângă o ușă - care îndată se deschide.</p>
                  <p>E lumină înăuntru - lumină albastră... un albastru molcom și leneș... Femeia care l-a condus prin întuneric îl împinge binișor în lumină. Coloana cedând se apleacă, cu toată greutatea trupului puternic de douăzeci și trei de ani, în albastru... și ușa se-nchide pe dinafară.</p>
                  <p>Vorbe?... încap vorbe?</p>
                  <p>Cum o femeie știe alinta - cum degetele ei delicate se înfig în mușchii încordați - și gura ei rece ca gheața și ochii ei beți - și puful mărunt de pe obrajii aprinși zbârlit de fiori - încovoiala lângedă a trupului - izbiturile inimei ei de pereții sânului - și mirosul fără nume ce-i radiază din rădăcinile părului - și cât e de bine să te părăsești în stăpânirea acestor atâtea simțiri ce te-nvăluiesc din toate părțile ca niște vârteje de aburi calzi saturați de esența adormitoare...</p>
                  <p>Cu vorbe să le spun?... Astea se simt și se gândesc, de spus nu se pot spune... A fost o smăcinare a sufletului dulce și dureroasă, o exaltare a simțirii, îngrozitoare și delicioasă.</p>
                  <p>Multe nopți asemenea și fiecare neasemănate... Libațiuni sub razele lămpii albastre; toate nebuniile închipuite și neînchipuite; anecdote picante de care el avea un repertoriu popular așa de bogat; scene de gelozie fără cuvânt și din chiar senin; și jocuri, și mușcături; și lupte atât de inegale, pentru ea ca putere, pentru el ca farmec... ș-apoi, după atâta oboseală, povestirea reciprocă a celor întâmplate mai înainte de a se cunoaște.</p>
                  <p>El avea puțin de povestit... Așa era de strâmt satul în care trăise și așa de puțin însemnată viața lui până când "l-a înțepat un ac cu gămălie!..." Șiret țăranul - ține mult la aceasta cădere de frază; știa el bine că, însoțită de sugerea degetului înțepat și de o privire pe sub sprâncenele posomorâte cu bunătate, are să fie cu prisos răsplătită.</p>
                  <p>Ea însă avea mai multe de spus, și povestea ei era destul de tristă. Cinci ani de viață cu un om istovit, apoi nebun și paralitic; în urmă, văduvă, cu un copil bolnav și capiu - o fetiță, care roade și mănâncă lucrurile din casă și care trebuie păzită foarte de aproape să nu dea foc. Interese mari... o avere colosală... consiliu de familie... soacră și cumnați - niște creaturi aspre și brutale, care fac împrejuru-i o poliție dezgustătoare.</p>
                  <p>Și aci, față cu fraza lui de predilecție, venea așa de potrivit:</p>
                  <p>– Închipuie-ți ce sete mi-e de viață! ce dor îmi era de tine!</p>
                  <p>Căldura strânsă atâta vreme în ființa aceea frumoasă se revărsa acuma-n afară ca o pornire nebiruită: a fost pentru el scurtă dar plină acea vreme fericită.</p>
                  <p>S-a sfârșit însă.</p>
                  <p>El a trebuit să renunțe la ea, când între ei s-a ridicat zidul consiliului de familie. Acesta firește nu putea îngădui o așa rătăcire... Plângeri... revoltă - de prisos. O ultimă sforțare din partea disperatului a fost întâmpinată într-un chip decisiv.</p>
                  <p>Când seminaristul a îndrăznit să nesocotească recomandațiile imperioase ce-i fuseseră comunicate și să calce pragul, pe care altădată pășea la fericirea ce-o socotea un drept câștigat, scump a trebuit să-și plătească pasul imprudent. A fost o maltratare meritată poate, dar oricum prea sălbatecă. Zbirii însărcinați cu corecțiunea cutezătorului au făcut exces de zel: nenorocitul, luat fără veste, a fost strivit de lovituri... capul spart, pieptul călcat cu călcâiele. În stare de completă nesimțire, a fost aruncat în poarta școalii, unde l-au găsit, a doua zi dimineața, oamenii de serviciu, mai mult mort decât viu.</p>
                  <p>Toate alergăturile și stăruințele părintelui-directorul ca să facă a se descoperi și pedepsi criminalii, care atentaseră așa de crunt la viața elevului favorit, au trebuit să înceteze. Bătrânul a fost chemat înaintea înaltelor fețe păstorești. Acelea i-au adus aspre mustrări că nu-și vede de datorie, că nu îngrijește destul de serios de moralitatea școlarilor, și l-au făcut să înțeleagă că dacă voiește să mai rămână director n-are să se mai amestece în cele ce se întâmplă afară de poarta seminarului: asta e treaba obrazelor judecătorești, nu a celor bisericești!</p>
                  <p>Niță a stat mult între viață și moarte; luni întregi au trecut până să se poată întrema. El n-a murit din asta; dar poate că nopțile pe care mama, chemată în grabă, le-a petrecut la căpătâiul nenorocitului, să-i fi scurtat zilele bietei bătrâne. De atunci el a rămas cu o boală de inimă, care i-a cauzat până la moarte multe momente neplăcute.</p>
                  <p>Dar era întremat... El porni să caute norocul pierdut... Prea târziu... Casele se dărâmau și lucrarea începuse din aripa unde altădată era odaia albastră... Femeia murise. Copila bolnavă era într-un institut de educație în străinătate. Consiliul de familie nu stătea cu mâinile în sân.</p>
                  <p>Mai întâi o resemnare sfântă, apoi puțin câte puțin, dacă nu uitarea, cel puțin potolirea dorului sub grămădirea anilor. Zece ani!... Seminaristul este acuma preot - preotul Niță din Dobreni - om așezat și foarte bine văzut de toată obștea.</p>
                  <p>De dimineață orașul de reședință al județului e foarte animat - târgul anual. Preotul Niță umblă prin strada mare cum se umblă la târg de colo până colo, ori încotro, fără o țintă hotărâtă...</p>
                  <p>Înaintea cafenelii din centru e strânsă lume multă, care privește la ceva și râde în gura mare... Poate un animal savant, care denunță vârsta și vițiile spectatorilor: ori vreo paiață... ori altceva... Grămada de lume sporește necontenit... Popa urmează după mulțime. Pe trotuarul cafenelii pe scaune și-n picioare stau nobilii orașului - reprezentanții județului în vacanță parlamentară, membrii tribunalului, funcționari de la prefectură, primărie, casierie, ofițeri; de jur împrejur lumea pestriță de toate treptele stă în semicerc. În mijloc se petrece comedia. Popa Niță se vâră și el.</p>
                  <p>Ce este? Ce face atâta senzație?</p>
                  <p>Un copil de vreo opt-nouă ani, zdrențăros și murdar, cu picioarele goale, îmbrăcat în haine nepotrivite - un gheroc mare, a cărui talie îi vine până la glezne, în cap cu un cilindru turtit - face caraghiozlâcuri.</p>
                  <p>Este un mititel măscărici foarte destrăbălat - jigărit, și galben, pulpele-i uscate care se văd prin sfâșietura nădragilor sunt pline de jupuituri. Așa de prăpădit, este totuși foarte îndrăzneț. Fumează o țigară lungă, se strâmbă într-un chip straniu, păcălește și înjură pe boieri chemându-i după porecla știută. Începe să cânte un cântec rușinos jucând ciamparalele, făcând gesturi și mișcări neiertate... Lumea face un haz nespus... O țărancă bătrână, care e-n rândul întâi al spectatorilor, rușinată de refrenul pe care copilul i-l aruncă ei cu o intenție diabolică, își caută loc să scape de privirile întoarse asupră-i, se-nchină și zice depărtându-se:</p>
                  <p>– Cine știe ce păcate! Să ferească Dumnezeu pe orice copil!</p>
                  <p>Mititelul, obosit, s-a oprit: merge să salute foarte comic cu cilindrul lui enorm pe boieri, și s-așează pe un scaun picior peste picior alături cu domnul senator... Altă țigară... Domnul senator îl tratează cu cafea și rom. Alt "amic" îl mai îmbie încă cu un păhărel... și încă unul...</p>
                  <p>Copilul se scoală și-ncepe iar jocul... Acu mișcările și gesturile sunt și mai deșucheate... Cu-ncetul însă membrele pierd siguranța și simetria mișcărilor; cântecul e surd, articularea inegală... Încă o strofă!... Dar gâfâiala îl îneacă... Cântărețul se oprește un moment clătinându-se, moale de mijloc: e galben ca ceara; ochii-i crucesc stinși în fundul capului... O sforțare, excitat de îndemnul unanim al amatorilor!... Oftează adânc, dă să ridice piciorul, se-nvârtește-n loc și trupușorul zdrobit atâta se prăbușește greu pe marginea trotuarului. - Beat mort!</p>
                  <p>Se grămădise lume prea multă... circulația din obor în oraș era întreruptă. Polițaiul chemă pe un vătășel care ridică de acolo pe micul desfrânat, ca să risipeasca aglomerația.</p>
                  <p>Popa Niță, cu pumnii încleștați se sui pe trotuar și apostrofa, cu accentul celei mai mari indignări pe cei ce râdeau:</p>
                  <p>– E păcat, domnilor! gândiți-vă! Creștini!... Frumos!... Mare păcat!</p>
                  <p>Se-nțelege că lumea care s-amuzase așa de bine n-a găsit nicidecum la locul ei apostrofa moralistului și i-a plătit-o cu sarcasme groase. Popa nu-și putea găsi liniștea: el bătea nervos cu degetele pe tabla de marmură a mesii, mormăind între dinți fel de fel de exclamații de indignare.</p>
                  <p>Cafegiul, care știa multe, fu gata ca să-i dea toate amănuntele asupra acelui copil. De necrezut, dar adevărat... și popa ascultă încremenit:</p>
                  <p>E un copil de familie bună. - O văduva a unui boier nebun. -Înamorată cu un băiat de la țară, un seminarist. - Însărcinată. - Rușinea lumii. - Merge să nască la moșie. - Moartă din facere. - Copilul e aruncat; crește la o țărancă bătrână care moare ș-aceea și el rămâne pe drumuri. - Aci în oraș e pripășit de vreo șase luni: a venit să cerșească și, fiind drăcos de fel, din jucărie-n jucărie a ajuns în halul ăsta. - O fată bolnavă, fugită de la școală prin străinătăți, ajunsă rău pe acolo; găsită pe urmă de epitropi și-ntoarsă în București: aci fuge cu un ofițer, de la ofițer pleacă cu altul. - Cu băiatul a vrut să-și facă pomană un cizmar: l-a luat ucenic: aș! pungașului nu-i ardea de lucru - soi rău! învățat să ceară, să fumeze și să bea. Meșterul l-a bătut odată părintește; neprocopsitul a fugit, și de atunci trăiește așa; spune obrăznicii, măscări, caraghiozlâcuri, și capătă și el o bucățică de pâine; se-nțolește de la unul ș-altul de pomană, și doarme Dumnezeu știe unde-l ajunge oboseala. - Istoria asta de-altminteri tot orașul o știe; de-aia-l și cheamă "Mitu Boerul".</p>
                  <p>Popa cu coatele pe masă, strângându-și tâmplele în pumni, rămase înecat de sudoare, cu ochii țintiți la o muscă ce umbla mărunțel pe tabla de marmură albă: el urmări insecta până la marginea mesii. Ce socoteală s-o fi făcut în capul cel mic cât un bob de mac, nu se poate spune; destul că musca stete pe loc, își dezmorți labele de dinapoi împleticindu-le una de alta, își netezi frumos mustățile cu labele de dinainte, apoi deodată se-nalță și pieri. Omul, deșteptat, se ridică de pe scaun și ieși.</p>
                  <p>Cercetări zadarnice... Nu putea găsi copilul. Toate informațiile vătășeilor de noapte erau greșite: la cazarma pompierilor, nu era... în gangul poștii, nu... sub șopronul primăriei asemenea: nici aici, nici acolo. Trei, patru ceasuri de goană după o știre exactă. În piață, vătășelul știe că Mitu Boerul a intrat adineaori cu mai mulți ofițeri și funcționari la cafeneaua din colț, unde "Cântă fetele teatru".</p>
                  <p>A făcut o nepomenită senzație popa intrând cu figura lui sperioasă în localul muzelor profane.</p>
                  <p>– Uite și părintele! a strigat procurorul cu tonul de satisfacție cu care se întâmpină de regulă un musafir întârziat. Iar una dintre cântărețe, care ședea pe genunchii casierului la aceeași masă cu tânărul magistrat a adăogat:</p>
                  <p>– Blagoslovește, taică părinte!</p>
                  <p>Atunci s-a pornit un hohot, aplauze, tropăituri, șuiere, răcnete: "Bravo, popa! Bis popa!" – Infernal! o menajerie care arde...</p>
                  <p>Succesul colosal și spontaneu n-a afectat câtuși de puțin pe omul nostru: zgomotul din fundul acestui suflet covârșea furtuna veselă de-afară. Popa a-naintat hotărât până în mijlocul sălii, a căutat cu ochii în toate părțile și a plecat grăbit de sub ploaia de râsete, de glume răutăcioase și de huiduieli...</p>
                  <p>Nu e nici aici... Dar nu se poate să se întoarcă la gazdă singur... Peste putință... înainte!... încă un vătășel; poate la sfântul Ioan în curtea bisericii; doarme băiatul uneori și acolo, când e vremea bună...</p>
                  <p>...Era în adevăr acolo...</p>
                  <p>La spatele altarului, unde un felinar din răspântie aruncă razele-i afumate, se odihnea mototolit, cu capul pe un mormânt fără nume nici îngrădeală, un om mic... Tocmai acuma luă seama preotul cât umblet făcuse și se așeză jos să-și potolească mișcările inimii. El întinse cu sfială mâna spre capul băiatului: atunci simți distinct la arătătorul drept o înțepătură de ac... Da - era aci lângă el, pe pământul gol, rodul nopților petrecute în lumina albastră. Copil în război cu lumea, așa de timpuriu, el parcă-ntr-adins poposise lângă altar, doar o putea intra pe furiș sub ochiul lui Dumnezeu, care de când îl împinsese la viață, nu se-ndura să-i arunce o dată măcar o căutătură.</p>
                  <p>"Doamne! șopti popa plin de obidă: uite-te la el Doamne, uite-te și la el!"</p>
                  <p>Și apucând bine în brațe mototolul adormit, se sculă puternic în picioare și porni. Băiatul, deșteptat de zguduială, mormăi somnoros o înjurătură și adormi iarăși în brațele care-l strângeau cu atâta patimă.</p>
                  <p>Pe stradele întunecate ale orașului, omul care-și ducea comoara avu norocul să nu dea de nici o piedică: era ceasul când și felinarele pot fi stinse, când și vătășeii trebuiesc să doarmă. Ajunse la gazdă, deșteptă vizitiul și pe hangiu, plăti și plecă. A doua zi, înainte de nămiezi, erau în Dobreni acasă.</p>
                  <p>Preoteasa nu putea fi tocmai mulțumită de ce-i adusese bărbatul de la târg. Nu-i puțină greutate să aduci la o stare cuviincioasă un așa gunoi de copil. Tot trupul îi era numai jupuieli și bube din pricina scărpinăturilor și necurățeniei. Câte lăuturi, câte leșii și alifii au trebuit ca să ridice treptat de pe ființa părăsită coaja în care o înveliseră atâția ani de mizerie!</p>
                  <p>Copilul s-a lăsat bucuros să facă cu el ce-au vrut. Mai greu de tămăduit decât bubele erau apucăturile și năravurile. Până la urmă însă și acestea au fost să fie învinse; povețele, blândețea, o vorbă aspră la soroace, devotamentul oamenilor buni care-l luaseră la sânul lor cald, și mai ales o boală îndelungată au gonit dacă nu cu desăvârșire, cel puțin în cea mai mare parte și pornirile și deprinderile rele. Nu e peste putință grădinarului priceput și răbdător să îndrepteze un copăcel fraged pornit să crească strâmb.</p>
                  <p>Când, scăpat cu totul de vermină, l-au îmbrăcat într-o duminică în haine nouă - mintean cu șireturi de fir, ițărași albi cu șnur negru de mătase și pălărie cu panglicuță tricoloră, și i-a zis părintele: "Să le porți sănătos, Mitule! să crești mare, cu minte și noroc!" copilul a pus mâinile în buzunare, s-a privit serios și-ndelungat în oglindă și s-a pornit pe un râs... și râzi! De râsul lui a-nceput să râză și femeia și bărbatul. Dar când s-a întors copilul cu fața la ei și li s-au întâlnit privirile, părintele l-a luat în brațe, l-a sărutat de multe ori și s-a pornit pe un plâns... și plângi!... ș-a început și copilul și femeia.</p>
                  <p>S-au dus pe urmă la biserică. Mitu în hainele nouă a făcut senzație... Mai ales femeile care mai de care l-au alintat, că era și un copil curățel.</p>
                  <p>Atâta numa rău de tot: Mitu era bolnav - tusă seacă, dureri la lingurea, nu mânca nimic și câtu-i ziua-l trăgea la somn.... Friguri?... Deochi?... Lingoare?...</p>
                  <p>Era boală câinească... zăcea pe prispă la soare... d-abia se mai târa... Doftorii, descântece, degeaba: se gunoia, se istovea văzând cu ochii! Scurtă căuta să fie bucuria, și cu cât omul o vedea scurtându-se cu atât îi creștea fioroasa închipuire că azi, mâine o să se sfârșească fericirea găsită pe neașteptate... Iată acuma se stingea de tot lumina ce-i răsărise în cale fără veste... văpaița era pe isprăvite. </p>
                  <p>Preotul ațipise despre ziuă îmbrăcat... Femeia sta tot deșteaptă lângă bolnav, care dormea de o zi și mai bine. Ea puse mâna pe obrazul copilului - rece; aplecă urechia la gura lui deschisă – nimic!</p>
                  <p>– Scoal', părinte! țipă ea îngrozită... Nu mai suflă!</p>
                  <p>Omul sări în picioare, luă băiatul în brațe și fugi în curte strigând:</p>
                  <p>– Săriți, oameni buni! săriți!</p>
                  <p>Se arătă peste culmea dealului soarele... O mulțime de bărbați și mai ales de femei se strânse. Preotul pusese copilul țeapăn pe prispă și-l bocea în genunchi... O femeie ținea lumânarea.</p>
                  <p>Dar nu-i mort încă... Un descântec cu apă neîncepută... Copilul pare că mișcă... îl ridică de mijloc încetinel... El deschide lin ochii, răsuflă și zice cu glasul stins:</p>
                  <p>– Mi-e foame!</p>
                  <p>Bun doftor aerul Dobrenilor! Acea ființă curățită pe dinafară trebuia și pe dinăuntru primenită: asta era treaba lui și a luat-o foarte binevoitor asupră-și. A fost dureroasă și crudă operație; dar era neapărată și din norocire a izbutit.</p>
                  <p>Băiatul scăpat cu desăvârșire, sânge proaspăt începu să-i rumenească obrajii, așa de veștezi mai înainte, și să umple ochii lui posomorâți și-ntunecoși până aci, de lumină și veselie. Fusese o luptă extremă, înfricoșată; viața pășea acuma-nainte strălucitoare și mândră de așa biruință.</p>
                  <p>Pe când preoteasa Sultana atârna în biserica din Dobreni o icoană frumoasă dăruită Maicii Domnului pentru că-i dăruise ce a fost rugat-o ea, în orășelul de reședință era oarecare mișcare la cafeneaua din centru: se aflase de urma lui Mitu Boerul.</p>
                  <p>Dispariția lui nu putuse trece neluată în seamă: era o pagubă reală pentru atâția amatori de giumbușuri. Nu se știa ce să fie: fugise?... murise? În sfârșit se aflase adevărul. O notiță publicată în gazeta locală arăta că, în vremea bâlciului, un popă de țară, care umblase noaptea beat pe la café-chantant, întrebase din vătășel în vătășel despre băiat... Popa desigur îl luase...</p>
                  <p>Procurorul luă afacerea în mână și, "cu o inteligență și un zel care-i fac adevărată onoare" descoperi că "victima raptului" se află la popa Niță din Dobrenii-de-plai. Atunci tânărul magistrat, însoțit de forța publică, a plecat la cuvenita cercetare locală…</p>
                  <p>Revoltat că vrea să-i ia băiatul, preotul a făcut o elocuentă apărare a cauzei sale.</p>
                  <p>Un copil bântuit de foame; în prada unor porniri rușinoase și omorâtoare chiar pentru un om copt; desfrânat prin îndemnul lumii batjocoritoare, nesățioase de petreceri... Scăpat de așa vitregă soartă, întors de la o atât de rătăcită cale - de la moarte la viață... Dormea pe pământul gol, bolnav și abătut, cu trupul fript din creștet până în tălpi de pecingine murdară, cu inima smintită de ticăloșie... Ce-ar fi făcut copilul ăsta fără adăpost nici milă, când ar fi început zloata și gerul? - Ar fi murit pe o grămadă de gunoi, ca un câine hărbar fără stăpân. Și să zici c-ar fi putut înfrunta atâta vijelie înverșunată! ce-ar fi ajuns?... Spitalul de nebuni... Temnița... Ocna!</p>
                  <p>Cuvântul oratorului câștigase aproape pe toți asistenții... Se vedea pe chipurile tuturor o impresie binevoitoare. Procurorul a răspuns însă scurt și răspicat:</p>
                  <p>– Popo, nu poți secuestra minorul! minorul trebuie restituit cui de drept; legea e cu el, legea protege pe minori!... Dura lex, sed lex! </p>
                  <p>Tonul magistral și sever, cuvintele înalte și demne ale procurorului, neapărat că trebuia să răstoarne impresia ce preotul obținuse cu elocuența-i sentimentală. Și notarul începu să scrie, sub dictatura omului legii, procesul-verbal…</p>
                  <p>Era hotărât: îi lua copilul! El nu-l putea lăsa însă... Dar... i-l ia!</p>
                  <p>Popa clipi aiurit și văzu înainte sânge... Chiar pentru o faptă sau numai pentru o demonstrație, însă și n-ar fi putut-o spune - el se repezi în odaie și luă pușca din cui, când cumnatu-său Cuțiteiu, primarul, om văzut și umblat prin multe, intră după el și-l apucă de mână... Și popa înțelese că niciodată în clipe așa de înalte, inspirația nu trebuie căutată la un chilometru; ea ne stă sub nas - cine se uită departe, firește n-o s-o vază... Popa puse pușca-n cui - descuie lada, scotoci în fund, și lăsă cu multă discreție capacul, așezând la loc velința pe deasupra.</p>
                  <p>Primarul trecu iarăși unde se scria procesul-verbal... Omul legii dicta:</p>
                  <p>"Dispunem dar..."</p>
                  <p>Cuțiteiu întrerupse, cerând foarte respectuos iertăciune magistratului să-i spuie ceva... și ieșiră amândoi în tindă.</p>
                  <p>– Domnule procuror, șopti primarul cu o anume privire, popa este un om foarte de treabă... Nu-l cunoașteți... Poftiți, poftiți!</p>
                  <p>Și deschizând ușa, introduse foarte politicos pe junele licențiat în odaie unde-l aștepta nerăbdător părintele... Și așa se făcură toate bune... Procesul-verbal nici nu trebuia schimbat: totul stă în încheiere. Procurorul întrebă pe notar: </p>
                  <p>– Unde am ajuns?</p>
                  <p>- „Dispunem dar..." răspunse notarul cu toată gravitatea.</p>
                  <p>– Nu așa, zise procurorul: „dispunem însă".</p>
                  <p>Și spre mulțumirea tuturor, reprezentantul ministerului public dictă:</p>
                  <p>"Dispunem însă - considerând informațiile cele mai amănunțite, care unanim arată pe sfinția-sa părintele Niță din Dobrenii-de-plai ca pe un om cu cele mai frumoase calități; considerând că pe de altă parte progresele fizice și morale realizate, sub îngrijirea sfinției sale, de către minorul Mitu, supranumit "Boierul" - dispunem a rămânea sus menționatul minor, în complectă lipsă de ascendenți, sub paza și răspunderea acestui meritos și caritabil preot".</p>
                  <p>Seara a fost masă mare la popa Niță. Domnul procuror a trebuit să cedeze rugăciunilor tuturor și să-și amâne plecarea pe a doua zi. El "s-a crezut dator" să facă la prânz cele mai sincere și mai călduroase laude sentimentelor umane ale părintelui "al cărui exemplu nu s-ar putea îndeajuns recomanda". Domnul procuror vorbea mult și frumos - era foarte vesel; diplomatul Cuțiteiu zâmbea cu mult înțeles făcând preotului cu ochiul, pe când acesta ținea între genunchi pe Mitu și, cu gândul pe altă lume, îl trecea încet cu mâna prin părul bălan și moale.</p>
                  <p>Unei femei ca preoteasa Sultana, așa de bună cu un copil sărman, străin, trebuia să-i dea Dumnezeu o bucurie - și i-a dat-o: în același an a avut o fetiță... Dar ce bucurie! Multă bătaie de cap și trudă i-a trebuit ca s-o crească - pentru că era și un copil ciudat! De mirare cum dintr-o mamă atât de blajină și supusă să nască așa fire!...</p>
                  <p>Aveau odată un vițel; îl scoseseră din necaz - se prăpădise vaca și rămăsese bietul fără țâță... Cine-l îngrijea? – Ileana - să fi fost p-atunci fetică de vreo doisprezece ani. Cine-l hrănea? Cine se rugase cu cerul și cu pământul de mă-sa s-o lase să culce vițelul plăpând cu ea în casă? - Ileana. Era o dragoste nemaipomenită. Într-o dimineață însă, ea se sculă bufnind: nu vrea să vorbească nici cu mama nici cu tata; ei, ca părinți, văzând-o iar în toane rele, o ocărâră! ea fugi în grădină. Aici s-apucă să se joace ca de obicei cu Priian ăl mic: îl prinse să-l mângâie și, încleștându-și dinții, îl strânse tare de bot. Ori n-avea nici el chef de joc în dimineața aceea, ori îl supărase prea tare semnul ei de dragoste, animalul se smuci și se depărtă țâfnind. Era îl chemă - el n-ascultă... Merse după el, el nu vru… Se răsti la el — Priian fugi... Și tot așa și iar așa... Încăpățânarea lui creștea potrivit cu stăruințele ei. Nu vrea și pace. Obosită, cu tot sângele-n obraji, tremurând de ciudă, ea se duse, luă o bucată de mămăligă și o bardă și se-ntoarse iar... Cum o văzu venind, Priian se-nfipse în copite și bârligă coada... Ea se apropie binișor-binișor... cu mâna stângă întinsă, cu dreapta ascunsă la spate, spunând prietenului ei, care o necăjise, vorbe mângâioase... El ținti asupră-i ochii mari și proști și cu și fără încredere aruncându-i din afundul nărilor umede duhoarea dulce de lapte... Stete nemișcat... Fata înaintă lin mâna... Priian întinse botul fraged, dar, până s-apuce bucățica, Ileana îi trase una cu sete în stuful creț din frunte; tăișul se-nfipse adânc în osul încă necopt. Capul drăguț al lui Priian se-necă în sânge... Sărmanul se tăvăli și începu să zvâcnească grozav din picioare.</p>
                  <p>Mama o văzu venind întunecată și stropită de sânge pe obraz, pe mâini și piept.</p>
                  <p>– Ce e?</p>
                  <p>– Am tăiat pe Priian în fundul grădinii.... Ai să-ți arăt!</p>
                  <p>Când ajunseră, Priian se isprăvise de tot. </p>
                  <p>– Haină, haină! strigă mama... De ce?</p>
                  <p>– Iac-așa!</p>
                  <p>A bătut-o rău; ea a răbdat - nici o vorbă, nici o lacrimă. Mama însă s-a văicărat mult de mâhnire și de grije...</p>
                  <p>Dar când s-a supărat pe tat-său și i-a trântit candela din cui și a umblat fugară trei zile pân pădure, de nu mai știau und’ s-o caute?... Dar mai târziu - fată mare! - când, dintr-o vorbă de nimica, a înșfăcat în brațe pe Stanca Radii, și nici una nici alta, s-o arunce de sus de pe tăpșan, unde se făcea hora, de râpă?... Au trebuit doi flăcăi să lupte s-o scape pe Stanca... Păcat de așa frumusețe și mândrețe de femeie să fie așa de cruntă și dârje!</p>
                  <p>Pe biata preoteasă Sultana a chemat-o Maica Domnului de vreme... a plâns-o mult bărbatul pe blânda femeie, pe care o iubise atâta pentru sufletul ei cel bun, pentru mila ei de sărmanul cules de pe drumuri.</p>
                  <p>Văduvul nemângâiat și-a măritat fata curând după moartea nevestii: nu mai era de trai - trebuia odată căpătuită.</p>
                  <p>E un om de treabă ginerele; dar e slab de înger... urât și moale de genunchi... vorbește peltic... pricepe greu... Bun om, cumsecade... dar nu e ce-ar fi să fie - mai ales pentru astfel de femeie, alt bărbat trebuia. </p>
                  <p>Mitu a crescut mare și voinic... Astăzi el este învățător în Dobreni. Părintele Niță a dorit mult să-l aibă aproape și a izbutit să-l permute aici de acum șase luni, ca să-l poată însura și așeza..</p>
               </div>
               <div type="div3">
                  <head>II</head>
                  <p>Toate acestea trec acum prin mintea părintelui Niță, și de aceea bătrânul e foarte mâhnit. Zadarnic luptă să gonească gândurile care-l frământă - cântecul de afară i le încurcă și mai tare: Ileana fata lui, nevasta lui Matache, șade în curte cu bărbia rezemată în mână și cântă.</p>
                  <p>Ileana cântă frumos, e știută; dar acuma căldura cântecului este deosebită; glasul ei arde. Omul, care învățase atâtea, asculta mușcându-și buzele: el bănuia... nu, înțelegea bine ce putere a ridicat așa de înalt coardele cântăreții.</p>
                  <p>O melodie simplă și monotonă, - dar câte înțelesuri, câtă pierzanie de suflet, câte făgăduieli fără margini și poftă oarbă! Fata cânta tinerețele lui. Cântecul acela îl lua în sus, ca pe niște aripi largi și puternice, și-l ducea îndărăt cu treizeci de ani... întorcându-se de-acolo către clipa de față, număra el unul după altul exact toate belciugele ce-i făcuseră lanțul vieții.</p>
                  <p>Cântecul Ileanii durea prea mult: nu mai era de suferit: trebuia năbușit. Tatăl ieși pe prispă și-o chemă brusc. Ea tăcu și s-apropie.</p>
                  <p>– Ileano, Ileano! zise popa mustrător și fulgerând-o cu privirea. E păcat!</p>
                  <p>– Taică!</p>
                  <p>– E păcat, adăugă popa și mai apăsat. Rușine și păcat! și ieși pripit din ogradă fără să se uite înapoi.</p>
                  <p>El merse drept la învățător... Omul acesta scotea pe Ileana din minți... da, el!</p>
                  <p>Aci s-a urmat o scenă foarte neplăcută: amare imputări de nerecunoștință deoparte, de alta protestări călduroase de nevinovăție. Tânărul jura că n-au fost decât poate glume umflate de gura rău-voitoare a oamenilor sau mai bine a femeilor din sat, care dacă nu bârfesc, nu trăiesc. Bătrânul ținea într-una fără s-asculte, că un bărbat în toata firea nu se cuvine să se rătăcească după o minte slabă de femeie. Și la urmă scurt: o voință hotărâtă până la sânge a împiedica rușinea și păcatul... Numaidecât învățătorul trebuia să ceară permutarea în alt județ: preotul avea mijloace să capete aprobarea imediată. Îi dedea o sumă însemnată; îi găsea o fată bună să-l însoare... îl iubea ca pe un scump copil al lui... cu mult mai mult decât pe Ileana... Ș-asupra cuvintelor din urmă bătrânul simțind că-i scade energia, se grăbi să plece făr-a mai răspunde la observațiile tânărului, care nu se știa să merite această izgonire.</p>
                  <p>Preotul porni spre casă; dar deodată se opri... un moment nehotărât... apoi își întoarse pașii - nu vrea să vază pe Ileana... să meargă la Cuțiteiu... Nu că doar avea sa-i spuie ceva, dar simțea nevoia să nu fie singur.</p>
                  <p>Primarul era acasă. Bătrânii prieteni se așezară pe pălimar... De mâncare n-avea părintele poftă; dar un pahar de vin bun e bine oricând... Cuțiteiu scoase din beci o cană cu spumă... Primarul era foarte vesel și fiindcă nu-i era somn, ca de obicei, avea poftă de lafuri.</p>
                  <p>Între un om și altul este adesea ca de la o stea la alta. Arde acolo un soare uriaș și dincolo altul. Printre învârtitoare pulbere de lumi, un colos de flăcări d-abia zărește pe celălalt ca o scânteie ce clipește pierdută în negura fără fund... Ba câți încă nu se mai zăresc deloc și unul de altul nici măcar nu bănuiesc. Adesea tot așa se pricep oamenii între ei și pot înțelege unul altuia sufletul.</p>
                  <p>Steteau aci față-n față cei doi bătrâni și buni prieteni, dar era atât de nemăsurată depărtarea dintre ei și aceasta reducea pentru Cuțiteiu la proporții ce nici nu mai merită socotite spaimele părintelui. La urma urmelor, ce lucru mare și grozav?... E ceva să se-ntâmple mai des și mai lesne?... Ce?... Se iubesc doi oameni tineri... Ei! ș-apoi?... Lume nu e? </p>
                  <p>– Eu știam de la-nceput ca o să fie-ncurcătură, zise Cuțiteiu cu zâmbetul lui obișnuit... Nici că se putea altfel... Întâi numai bănuiam - acum mi-aș pune capul... Stăi să vezi... Duminica vreo două săptămâni, nu știu ce roboteam prin grădină... Numa ce să-i vezi: venea amândoi dinspre gârlă, trecea pe lângă gard și vorbea șoptit... N-am putut auzi mai nimic... Atâta doară mi s-a părut că zicea ea: „Nu te crez!” da el zice: „O să vezi!” Am sărit repede din grădină și până s-ajungă ei pe linie, cum umbla domol și se tot oprea pe loc, le-am ieșit înainte pe poartă... Se legăna alături parcă mergea pe o apă... Era să treacă pe lângă mine făr’ să mă vază.</p>
                  <p>“Bună dimineața, fină”, zic; zice: “Sărut mâna, nașule”. “Da-ncotro?” “Mergeam și noi la biserică… Ne-am întâlnit mai colea cu neica Mitu…” I-am tras cu ochiul, și zic: “Cale bună, fină”. El a tăcut și s-a făcut roșu ca ardeiul; da ea, diavoloaica, a-nceput să râză; zice: “Sărut mâna, nășicule!” și-a plecat amândoi înainte.</p>
                  <p>M-am uitat lung după ei până a intrat în curtea bisericii… așa mândri !... Ei! Ce să mai vorbim degeaba, taică? Dacă așa a făcut Dumnezeu lumea noastră… Am zis și eu: așa da, așa-mi place și mie !... </p>
                  <p>…Ș-apoi, adică ce-ar fi – adăogă Cuțiteiu după o scurtă tăcere – ce-ar fi să-l lase pe pârlitul de Matache și să ia pe Mitu?</p>
                  <p>– Cât oi trăi eu asta nu se poate, zise popa.</p>
                  <p>– Ce se potrivește!... De ce?</p>
                  <p>– Că nu voi eu !... Și popa înghiți în sec și, simțindu-și gâtul uscat, bău două pahare unul după altul… ș-apoi încă unul.</p>
                  <p>– Ei ! asta-i… Or să te întrebe și pe tine!... Și dacă-i vorba, tot mai bine să-i fie nevastă decât țiitoare… Uite popa cum se miră! parcă-ntâia oară a văzut d-alde astea… Ce, mă, tu n-ai fost tânăr niciodată? Nu ți s-a-ntâmplat… Iacă mie, cum mă vezi, mi s-a-ntâmplat… și încă la mine… a fost ca nelumea… Acuma poci să-ți spui ca la un duhovnic, c-a trecut de mult… Eu mă-ndrăgisem de cumnată-mea… </p>
                  <p>Popa făcu o mișcare. </p>
                  <p>– Da, da, de nevasta lui frate-meu răposatul… Să murim și ea și mai multe nu… Satul tot știa și frate-meu nimic… Bietul răposatul !... bun om, da prost! Parcă-l împingea dracul să m-ajute el. Țiu minte odată zor-nevoie să mă duc și eu la târg cu ea, că el avea treabă la deal… Bucuria noastră! Mă și suisem în căruță cu Smaranda, când iacătă maică-ta… Venise so luăm și pe ea cu noi. Ce să faci? Am luat-o... O zi întreagă n-a fost chip s-o rătăcim pân târg..."</p>
                  <p>Taica mă dăscălea pe-o parte, maică-ta pe alta... Și unul ș-altul o păzea pe Smaranda... Unde să te apropii? — Ce mi-a dat păcatu-n gând? Să fug cu ea-n lume... Cine să le fi spus... cum or fi aflat-o și p-asta... nu știu... știu numai atâta că m-a vândut alde taica - să scape de mine și pe mine de păcat.</p>
                  <p>– Cum?</p>
                  <p>– Iaca lesne... M-am pomenit într-o dimineață cu larmă mare-n sat, chiote, țipete de muieri și copii... Ce e? Ce e? Alergau aleșii cu ceaușii să prinză flăcăi la miliție... N-apucasem să-mi pui minteanul, și numa iacă Smaranda într-un suflet: "Fugi Constandine! după tine umblă... fugi că te ia!" Odată mi-a scăpărat pân cap: "Tii! asta hoțul de taica mi-a făcut-o!" că-mi spusese cu vreo câteva zile mai-nainte: "Mă, Constandine, tu ai fi bun de dorobanț... ce nu vrei tu să te bagi la miliție?" "Acu, zic, tot mă ia ei încai..." Am apucat-o pe Smaranda ș-am smucit-o înăuntru-n odaie... Ți-ai găsit!... Nici n-am atins bine clanța, și iacă și taica cu toporul ridicat: "Ticăloșilor, vă trăznește Dumnezeu! vă crăp capul ca la niște câini!...".</p>
                  <p>Ăia intraseră în curte... Îi dau brânci bătrânului - Dumnezeu să-l odihnească! - cât colo, ies pe prispă și pui mâna la brâu pe prăsele: "Mă! zic: ăl dintăi de-o pune mâna pe mine... îi vărs mațele!" ș-o iau la fugă spre pârleaz... Ei după mine. Un ceauș de dorobanți venea înainte mâncând pământul și-nvârtea peste cap ștreangul... parcă-l văz ș-acu nalt și spătos cât o namilă. "Dă-te!... nu te da!... ținea-aci!" Când să pui piciorul peste gard, mi-a și aruncat lațul pe gât și m-a întors înapoi lat pe spate. M-am zbătut cât am putut... da-mi luase apa. Ce să mai lupți cu beregata strânsă-n ștreang! M-a legat cot la cot... și m-a dus...</p>
                  <p>– Ei și?</p>
                  <p>– Ei! și m-a dus. Cine era să mă plătească? taica?... M-a dus la tact și de acolo la oraș... Am fugit odată cu gândul să viu să iau pe Smaranda și să m-apuc de hoție. A pus mâna pe mine, m-a bătut și m-a închis... Am sărit într-o noapte peste zid... A prins de veste straja, s-a luat după mine și m-a împușcat în picior - ș-acu am semnul... Mi-a tras o bătaie strașnică... Am stat închis multă vreme până a venit să mă scape - și cu ce cheltuială! - cine te gândești?... Bietul neica, frățină-meu!...</p>
                  <p>M-am întors acasă... Smaranda avea doi copii... fusese bolnavă... se făcuse urâtă... Când ne-am văzut, ne-a apucat și pe mine și pe ea o rușine...</p>
                  <p>– Pe urmă?</p>
                  <p>– Pe urmă m-am căsătorit și am trăit cum mă știi... Bodaproste lui bietu taica: el m-a mântuit de păcat... că după cum eram nebun, îl făceam - îl făceam și era făcut...</p>
                  <p>Venise popa să caute chipurile liniște la cumnatul Cuțiteiu! Nu cu vin, cu otravă-l cinstise. Și de aceea se întorcea părintele într-un târziu cam pe două cărări, căutând o inspirație luminoasă și neputând apuca în mintea-i turburată calea spre o hotărâre. O oboseală nespusă, un fel de dezgust mai zdrobitor decât chiar deznădejdea apăsa greu pe amândoi umerii bătrâni.</p>
                  <p>Care va să zică el cerea o jertfa - știa deaminteri și el astea tot așa de bine ca și Cuțiteiu - o jertfă care nu se dă de bunăvoie, care trebuie luată cu de-a sila... "Cu de-a sila!..." Și omul grăbi pasul... Ajunse acasă, luă din fundul lăzii și vârî în sân un pachet învelit într-o basma, încălecă și porni... Când răsărea soarele era departe. </p>
                  <p>Drumul a fost și scurt și lung de neastâmpăr, scurt de gânduri... O să se învoiască prefectul?... Un învățător nu poate fi luat în armată... Cum să propuie? ce să zică? cum să înceapă?... Dar dacă n-o izbuti?... Dacă nu s-o putea? Ei! numai să vrea prefectul și se poate...</p>
                  <p>Prefectul era o veche cunoștință - procurorul de odinioară. Fost deputat, om bogat acuma, cu putere și influență nemăsurată... S-ar putea dacă ar vrea el... În mâna omului aceluia stătea liniștea călătorului. Acesta își aducea aminte cât de bun fusese acela cu el... Da, dar acu nu mai era tânărul vesel de p-atunci, trebuia să fie un om matur... Lucrul poate că n-o să meargă așa de ușor ca aldată... </p>
                  <p>Și astfel, bătându-se cu socotelile călărețul se trezi înainte-i cu sclipeala turnurilor de tinichea din oraș... Încă o fugă de cal... În sfârșit!</p>
                  <p>Intră pe aceeași barieră pe unde acu mai bine de douăzeci de ani ieșise ducând în căruță comoara găsită lângă altarul lui Sfântul Ion... Călărețul ocoli cu dinadinsul stradele principale și piața, nevoind să mai vază locurile ce fusese odinioară teatrul talentelor micului bufon.</p>
                  <p>Prefectul locuia la marginea orașului într-o casă de jur împrejur cu o grădină mare... La prefectul era lume multă... Preotul așteptă în sală. D-abia se așezase cu sfială pe un colț de scaun și auzi deodată în o odaie de-alături un zgomot grozav: ceartă, palme, bușeli, țipete; ușa odăii se deschise smucit, o slujnică urâtă și lălâie, răgind ca o bestie, cu nasul și gura pline de sânge, ieși zăpăcită; după ea numaidecât, o damă mititică și uscată, cu capul plin de funde de hârtie, fierbând și spumegând, cu un clește de soba în mână, și strigând: "S-o puie la coteț! la coteț!" Una după alta pieriră-ntr-o clipă pe altă ușe.</p>
                  <p>Popa se ridică-n picioare mai mult de frică decât de respect. Până să-și dea bine seama de ce văzuse, auzi un hohot de râs strașnic și-apoi alte țipete, de astădată jalnice și sfâșietoare - o femeie se chinuia parca să-și dea sufletul. Ușa se deschise înapoi, și un ungurean intră purtând în brațe pe dama cu capul înfășurat în hârtii... Membrele-i erau înțepenite, gâtul și mijlocul strâmbe, fața ca varul, și din ochii ei mari, deschiși peste măsură, se vedeau gogoșile albe... Gemea și scrâșnea din dinți. Slugoiul, ajutat de două femei, o duse în odaia ei. Peste un moment, el ieși ștergându-se pe mâini - îl mușcase.</p>
                  <p>– Ce e? îndrăzni popa aiurit.</p>
                  <p>– Iacă niște păcate!</p>
                  <p>Și fără multă stăruința, popa află cât e de rea și de bolnavă stăpâna casei, nevasta prefectului... O scorpie!... bate slugile până la sânge, le înțeapă cu ace, le frige cu fierul de frizat roșit în spirt... și când ostenește, o apucă: râde, plânge, țipă și rămâne ceasuri întregi țeapănă... Trebuie frecată cu perii aspre, bătută cu nuiele subțiri și afumată cu niște doftorii tari până să-și vie iar în fire. </p>
                  <p>Popa își făcu cruce și s-așeză la loc s-aștepte. Tocmai târziu, prefectul ieși să conducă până la scară un boier bătrân. Isprăvind, dete cu ochii de preot care sta umilit în picioare. Din două vorbe cei doi vechi cunoscuți se recunoscură. Preotul zise încet: </p>
                  <p>– Aș vrea, să trăiți, domnule prefect, să vă spui un foc al meu... între patru ochi.... dar între patru ochi...</p>
                  <p>Fiindcă mai avea doi musafiri, prefectul pofti foarte politicos pe popa, cu toate protestările de rigoare ale acestuia, în salonul de-alături și intră în birou să expedieze pe cei doi.</p>
                  <p>Popa trecu în salon și se opri un moment la ușe... De mult nu mai intrase în așa apartament! de mult nu-i mai lovise vederile așa combinație de forme și culori! Era în adevăr minunat. Salonul da în grădină și reflexul copacilor, trecând prin perdeluțele de rățea, dedea și mai mult farmec acestui interior și bogat și de gust. </p>
                  <p>Omul făcu un popas, înaintând ca un călător într-o vale plină de încântătoare amintiri pe care o revede deodată după o îndelungată pribegire... Uimit, privi de jur împrejur; dar când ajunse cu privirea în colțul unde bătea-n plin lumina verzuie de la trei ferestre mari, călătorul rămase trăsnit... Un strigăt i se-necă în piept: ochii lui întâlniseră căutăturile unui portret mare... </p>
                  <p>
                     <lb/>Era o arătare din altă lume – mai dulce, mai bună... fericită! Zâmbea cu același zâmbet neuitat în care se amesteca multă blândețe cu multă patimă, atâta inteligență limpede cu atâta oarbă pornire... Bătrânul stete mult... mult înaintea ei, și, voind parcă s-aprinză cu privirea lui ochii nemișcați de sus și să-i facă să clipească o dată măcar, măcar o dată, clătină din cap și șopti: </p>
                  <p>„Ei!... să știi tu ce e acuma pe sufletul meu!”</p>
                  <p>– Poftim, părinte, zise prefectul.</p>
                  <p>Bătrânul tresări: </p>
                  <p>– Cine e? întrebă el, întinzând mâna spre chipul din perete și fără să se uite la omul ce-l trezea așa de brusc din vis. </p>
                  <p>– Soacră-mea... mama nevesti-mi... O femeie nenorocită: a murit tânără, sărmana!</p>
                  <p>Bătrânul se întoarse machinal.</p>
                  <p>– Ei! ce e! spune-ți păsul, adăogă prefectul; poftim de șezi.</p>
                  <p>Popa șezu și tăcu.</p>
                  <p>– Ai vreo pricină?... vreo daraveră?... spune.</p>
                  <p>Popa nu zise nimic.</p>
                  <p>– Suntem singuri, n-ai nici o sfială... Nu ne-aude nimeni... Spune, zise foarte binevoitor, deși cu oarecare nerăbdare prefectul. Dacă e posibil, te cunosc ce om ești, fac tot pentru sfinția-ta.</p>
                  <p>Bătrânul alunecă de pe scaun și căzu mototol pe covorul moale... Polițaiul, care aștepta afară ordine, era din norocire aci, gata la chemarea superiorului, să ajute pe omul bolnav; l-a descheiat la gât, la sân, la brâu... l-a frecat cu oțet la tâmple și la inimă... Când își veni în fire, preotul era întins în birou pe canapea... Se încheie degrabă, își ceru iertăciune - era bolnav, bătăi de inimă și amețeli - simțise cum îl ia ca p-o apă, cum i se-ntunecă tot împrejur și cum adoarme... Se ridică, salută și porni să plece.</p>
                  <p>– Bine, nu mi-ai spus nimic, zise prefectul, făcând semn polițaiului să iasă.</p>
                  <p>Polițaiul ieși foarte mulțumit de serviciul umanitar ce realizase... Popa se căuta mereu în sân, la brâu, prin buzunare, fără să spuie o vorbă... Prefectul, obosit, zise:</p>
                  <p>– Ei! spune-mi odată...</p>
                  <p>– Am pierdut-o! răspunse popa naiv, salută și ieși grăbit. </p>
                  <p>Prefectul dete din umeri... Chemă pe polițai... Polițaiul lipsea, dar trebuia să se întoarcă la moment; plecase în fugă mare - "uitase raportul de noapte la canțilerie!"</p>
                  <p>Oricât era de tânără Ileana, înțelesese că taică-său citise în sufletul ei tot așa de bine ca-n cărțile lui de la biserică...</p>
                  <p>Dacă-i așa, care va să zică știe și el... Și-apoi?... să știe! Cine ce treabă are?... Frică?... de cine? de ce?... De Matache? tontul?... cârpa?... O să-l lase și pace bună: trai cu de-a-sila nu se poate. Cinste?... Vorbe. Rușine?... N-are. Da, să știe tot satul!... I-ar părea rău să nu știe lumea toată!... Are să spuie chiar dânsa... Da, pentru că nu mai poate ascunde focul ce-o arde; trebuie odată să-l dea afară... și cântecul și plânsul pe-nfundate nu-i mai ajung pentru asta. Are să iasă pe drum... nu; are să meargă la biserică, când o fi tot vileagul strâns, o să strige în gura mare că-i plesnește inima de atâta chin mut, că fără omul ăsta înnebunește, omoară pe cine i-o ieși înainte și se strânge singură de gât cu ghiarele ca o fiară nebună!</p>
                  <p>Și cu mâinile înfipte în păr, femeia își legăna ca de durere capul frumos într-o parte și-n alta... De pân dosul caselor porni - așa de târziu! - semnalul cunoscut: fiara nebună dintr-o săritură fu de gâtul prăzii.</p>
                  <p>– Ci vino odată! gemu ea. De ce mă chinuiești? Ce vrei? - să mor? Zi tu că vrei să mor... Pe sufletul mamii din groapă - s-ajung să mă gunoiesc la garduri până or fugi și câinii de mine! să-mi pice carnea putredă de pe oase! să mi se macine oasele până la măduvă! jigăniile pământului să mi se-ncuibe în coșul pieptului și-n țeasta capului: zi tu că vrei să mor... acușica, acilea, mor!</p>
                  <p>Ochii i se-nchiseră, obrajii și gura îi înghețară, și cazu moale în brațele lui. Când de suflarea bărbatului femeia își căpătă iar glasul, se puse să-i spuie cât de nedrept se supărase el pe ea, cât de copilărească și fără temei fusese cearta lor și cât suferise ea de lipsa lui.</p>
                  <p>...Se zbăteau de mult unul în brațele altuia, când se auzi portița trântită: sosea părintele călare. Amândoi rămaseră nemișcați. Călătorul descălică, luă șaua și dete drumul calului să pască... De departe, din fundul grădinii unde erau ei, se văzu fereastra de la odaia bătrânului luminându-se.</p>
                  <p>"Să știe el că sunt aici, zise Ileana râzând înfundat și strângându-se ca de teamă lângă Mitu, m-ar omorî!"</p>
                  <p>Preotul stinsese lumina și se trântise pe pat să-și adune gândurile și să facă un plan nou, altă socoteală.</p>
                  <p>Deși obosit de atâta drum călare, de-atâtea, ș-atâtea; nu putea adormi... Încet-încet însă p-aci să ațipească. Era tocmai să pășească hotarul fericit dincolo de care gândurile scapă din știrea noastră ca să alerge și să-și țopăie libere danțurile bizare...</p>
                  <p>...El sări în sus.</p>
                  <p>...Umblă cineva pân curte... O ușă se deschise și se-nchise în casele din față ale fie-sii... Vorbă tainică!... Bătrânul ieși repede... Nimic... S-auzea numai prin răcoarea nopții ronțăiala calului… Fusese o părere bolnavă... Ocoli împrejurul caselor... Iar nimic... Beznă... Nici o mișcare...</p>
                  <p>Bătu la fereastra Ileanii... încă o dată... mai tare... tare de tot... Nici un răspuns...</p>
                  <p>...Să spargă ușa! Se duse, luă toporul și se-ntoarse, dar când pipăi să găsească clanța, dete cu mâna de verigă: era pusă și încuiată cu lacătul... Nimeni!... Cu capul gol, cu pletele-i cenușii desfăcute și lăsate-n voia vântului, bătrânul ieși pe poartă în goana mare... La școală încuiat cu lacătul... Îndărăt!... Era lumină la Ileana; se dezbrăca să se culce... Înapoi!... La școală lumină!</p>
                  <p>El sui dintr-un pas cele trei trepte ale prispii și se uită pe fereastră: Mitu sta la masă cu capul rezemat pe mână... Frumusețea tânărului, privirile lui pierdute cine știe unde, aerul extatic care-i lumina capul încremeniră pe omul de afară: acesta-și acoperi ochii să nu mai vază spăimântătoarea icoană. O clipă stete așa, apoi bătu hotărât în ușă, intră desfigurat, se înfipse în prag și izbucni:</p>
                  <p>– Ce ai tu cu mine? ce? om fără suflet, fără lege și fără Dumnezeu!... Nu răspunzi... ai?... Te-am strâns după drumuri, te-am încălzit la sânul meu; și tu vrei necinstea casei mele! tu vrei să mă omori pe mine? Ce rău ți-am făcut eu ție? Cu ce ți-am greșit? Spune: să mă căiesc și să mă ierți!... Iartă-mă!... Fie-ți milă de un biet păcătos de bătrân... Mitule, copilul meu!...</p>
                  <p>Și bătrânul cu părul despletit se târa în genunchi și lupta să-i apuce și să-i sărute mâinile cu zorul...</p>
                  <p>– Părinte! zise tânărul tremurând și căutând să-și scape mâinile. Tu să mă ierți pe mine... Iartă-mă!... Eu nu uit ce-ai fost pentru mine: nu voi să-ți fac nici un rău, nici o rușine. Ea nu mai poate trăi cu bărbatu-său... ea dacă se desparte, eu... o iau.</p>
                  <p>– S-o iei tu? </p>
                  <p>– Da, eu; nu mai poci trăi fără ea...</p>
                  <p>– Omule, ți-e soră!</p>
                  <p>– Pentru că m-ai crescut.</p>
                  <p>– Nu!... ți-e soră bună!</p>
                  <p>– Cum?</p>
                  <p>– Tu ești copilul meu adevărat... Carnea mea!</p>
                  <p>– Părinte... vrei să mă amăgești...</p>
                  <p>– Nu, nu te amăgesc... Am greșit... am păcătuit, și Dumnezeu a vrut să mă bată, și te-a trimis pe tine să mă bați... Trebuia de mult să-ți spui taina asta: erai tânăr și eu eram duhovnic... mă puteam eu spovedi unui copil?... Dar atâta dragoste câtă ți-am purtat eu ție... niciodată n-ai înțeles, n-ai bănuit măcar că eu îți sunt tată cu adevărat?... Pentru că n-ai înțeles, iacă-tă viu eu, duhovnicul, la tine și mă spovedesc ție și te rog: nu-mi lăsa sufletul în frica de moarte!... Dacă simți că nu poți birui păcatul care te târăște, pleacă, fugi departe: aici e iad și pentru tine și pentru ea și pentru mine!... Să știu eu numai unde ești... Lasă... ție o să-ți treacă... o să te-nsori cu o fată frumoasă... o să ai copii... Lasă tot aici... și vine taică-tău bun să trăiască lângă tine și să moară fericit, fără buba asta grozavă care-mi roade inima!</p>
                  <p>Bătrânul se opri pentru că nu mai putea. Mitu ascultase galben. Fără să răspunză sărută mâna preotului, care-l strânse ca și odinioară la piept stropindu-i capul cu lacrimi bogate și calde.</p>
                  <p>– Acu mă duc, taică, zise el; mă duc!</p>
                  <p>Și se duse. </p>
                  <p>De două zile... Acu e a treia noapte de când părăsita anină la fereastră semnul știut, ștergarul înnodat, degeaba... nu vine. Ea geme în chinurile așteptării, nesiguranții, deznădejdii.</p>
                  <p>Bolnav printre străini?... Răpus?... Cu altă femeie?...</p>
                  <p>Să-l caute? unde... Să aștepte? cât?... Să moară? cum?</p>
                  <p>Unde e?... Unde?</p>
                  <p>E aici foarte aproape... Se-ntoarce din depărtări la locul lui... El a cugetat atâta vreme pe drumuri, și-a ajuns să vază că nu poate lăsa pe nenorocita în necăință, fără să-i zică o vorbă, fără să plângă amândoi împreună păcatul săvârșit din neștiință... Dar dacă preotul, pentru cuvinte de bigotism sau eresuri sociale, o fi inventat o poveste de fantazie?... Caldă speranță! dragostea lui atunci n-ar fi neiertată!... Dar dacă ar fi adevărat?... Ei, și? La urma urmei el strică?... Ea? Soarta!... Și de aci o întreagă filosofie păgână, în fața căreia orice e o invenție e eres, superstiție orice credință.</p>
                  <p>Așa filosofând a sărit pârleazul și trage cu urechea... Nu poate păși înainte... i-e frică... Un moment voiește să se întoarcă și să plece... acu pentru totdeauna... Pune piciorul pe pârleaz... Dar se socotește mai bine... Coboară iar îndărăt și stă țintuit pe loc... Stă pe loc de mult între două căi, fără să poată intra nici pe una: trebuie târât ca să se urnească... și are să fie târât.</p>
                  <p>Lumina de la fereastra părintelui s-a stins. Tânărul lasă să mai treacă timp apoi face un pas într-o parte ca sa vază dacă la Ileana e aprins... Nu e... Se apropie binișor. Câinele începe să latre... Omul îl cheamă șoptit pe nume; animalul se gudură și se potolește... Acum s-aprinde iar lumina la bătrânul. Tânărul se retrage lângă pârleaz. Preotul iese... merge la poartă... se-ntoarce, și Mitu îl vede cum trece prin bătaia luminii de la fereastră și se-ndreaptă după câine, ca după o călăuză, cercetând fundul grădinii. Ușor, învățătorul trece afară peste gard și se pitulă în dosul crucii mari de sub deal, la răspântie... Câinele sare și el și vine să dea din coadă pe lângă cruce... Preotul se-ntoarce în casă și stinge iar lumina. A început acu o luptă așa de-ncordată, încât între zvâcnelile repezi ale inimii nu mai încape nici un moment pentru căință... Câinele, gonit, ia drumul de ocol; omul sare înapoi în grădină... Ce face femeia? Să fie bărbatul acasă? Nu e probabil... căruța nu e-n șopron și-n grajd nici un zgomot... Lumină deodată la fereastra Ileanii... ștergarul înnodat... ÎI așteaptă. Inima-n dinți!... și freacă cu mâna pe ușă foarte discret.</p>
                  <p>Un țipăt năbușit înăuntru... Ileana suflă-n lumânare și iese. Tremură scuturată din rărunchi de friguri... Ea îl târăște în grădină la locul știut, unde de-atâta vreme așteaptă velința întinsă. Femeia se acață de gâtul lui... El o strânge-n brațe cu putere și dă să-și apropie buzele de ale ei... dar îl cuprinde un fior de groază ș-o împinge departe.</p>
                  <p>Acum pornește potopul ei de vorbe - jurăminte, blesteme fără șir, dar pline de înțeles; bănuieli de necredință... teama de sațiu... amenințări de crimă și sinucidere... plânsete și rugăciuni de milostivire. El rătează grav cuvântarea ei monstruoasă... și spune tot, tot... Ea rămâne-ntâi înlemnită... apoi începe să râză înecat și din ce în ce mai nervos și mai nervos, până când izbucnește cu hohot și, lovindu-l brutal peste brațul vânjos, pe care i-l apucă și-l strivește sub degete:</p>
                  <p>– Prostule! A râs de tine!... Ai crezut? Nu-i adevărat! Minte! </p>
                  <p>Și se năpustește asupra lui și-l îngenuche jos la pământ... </p>
                  <p>O sprânceană alburie se ivește pe coama dealului de către răsărit... Pe lângă crucea din răspântie scârțâie roatele căruțelor ce pleacă din vreme să nu le ajungă zăduful pe drum... Mitu tresare din somn.</p>
                  <p>– Se face ziuă, Ileano! scoală degrab!</p>
                  <p>Sprinceana albă crește și alte roate venind din deal la vale se aud apropiându-se... o doină din frunză, cântec de drumeț fără griji... și vorbă... Tânărul ridică femeia de jos ș-o ajută, cum era amețită, să ajungă până la ușa casii...</p>
                  <p>E grea despărțirea... O să fie chiar peste putință!</p>
                  <p>...Bătrânul a dormit rău: bătăile inimii l-au deșteptat prea de multe ori... Se ridică năbușit din pat; îi trebuie aer: merge să deschiză fereastra, dă perdeluța într-o parte, și i se năzărește că vede-n pragul din față două umbre albe ce vor parcă să se topească una-ntr-alta... Se șterge la ochi și se uită mai bine... Da!... Ia pușca din cui și iese-n prag:</p>
                  <p>– Cine-i?</p>
                  <p>O flacără roșcată, un trosnet, la care răspunde împrelung deal după deal - Mitu a picat fulgerat.</p>
                  <p>– Ce-ai făcut, nebunule?! răcnește femeia și pornește un pas.</p>
                  <p>A doua țeavă! Ileana cade în genunchi... se zbuciumă în zadar să se scoale... Vrea să strige... o gâlgâitură de sânge o podidește pe gură... Se moaie de la junghietură și târându-se cât colo, se așează de-a binelea.</p>
                  <p>Popa aruncă jos pușca, a cărei guri tot fumegă mirosul necăcios de silitră... Trece gardul, suie în clopotniță, se atârnă cu amândouă mâinile de funiile de tei și-ncepe să le smucească cu o înaltă energie: cele trei clopote mici și sărace se pornesc deodată să țipe și să se vaiete cu o jale nebunească...</p>
                  <p>Se strânge multă lume.</p>
                  <p>Popa ia de mână pe Cuțiteiu și pornește urmat de obștea satului. El merge cu toți la locul unde zac cei doi copii nenorociți... Sprânceana mică alburie câtă vreme s-au jelit clopotele s-a făcut trandafirie și mare.</p>
                  <p>– Eu i-am împușcat, zice bătrânul liniștit... Întâi pe el și pe urmă pe ea... Da, eu! </p>
                  <p>Și se-ntoarce să-i privească... Ileana a adormit, strângând în brațe genunchii lui frate-său... Popa se apleacă la ea:</p>
                  <p>– Nu așa, cățea! zice el zâmbind crud... Nu așa, că-i păcat!</p>
                  <p>Și descleștându-i mâinile calde încă, o dă greoi mai la o parte... A zburat în sfârșit surâsul înțelept de pe chipul prietenului Cuțiteiu... Omul își acopere prostește buzele învinețite cu o mână, cu alta ochii uzi... Toți stau cu capul gol... Nici o suflare...</p>
                  <p>Popa se ridică, se-ntoarce spre mulțime cu privirea țintă și-nfricoșat de-ngrijată.</p>
                  <p>– Inima!... zice el. I...! și se culcă să doarmă somnu-ăl bun lângă copiii săi.</p>
               </div>
            </div>
            <div type="div2">
               <head>O făclie de Paște </head>
               <subtitle>Apărut în 1899</subtitle>
               <p>Leiba Zibal, hangiul de la Podeni, stă pe gânduri la o masă subt umbrarul de dinaintea dughenii, așteptând dilijența, care trebuia să fi sosit de mult; e o întârziere de aproape un ceas.</p>
               <p>Este lungă și nu prea veselă istoria vieții lui Zibal; dar așa cum e prins de friguri, tot e o petrecere pentru el să ia pe rând una câte una fazele ei mai însemnate...</p>
               <p>Precupeț, vânzător de mărunțișuri, samsar, câteodată și mai rău poate, telal de straie vechi, apoi croitor și ștergător de pete într-o ulicioară tristă din Ieși - toate le încercase după accidentul care-l făcuse să-și piarză locul de băiat într-o mare dughiană de vinațuri. Doi hamali coborâseră în beci un boloboc sub privigherea băiatului Zibal. O neînțelegere se ivi între dânșii la împărțeala câștigului. Unul din ei luă un crâmpei de lemn ce-l găsi la-ndemână și lovi în frunte pe tovarășul său, care căzu amețit și plin de sânge la pământ.</p>
               <p>Băiatul, văzând sălbătăcia, dete un țipăt de alarmă, dar mizerabilul se repezi să iasă din ogradă și, trecând pe lângă băiat, ridică mâna asupră-i... Zibal pică leșinat de spaimă. După o zăcere de câteva luni când se întoarse la stăpân, locul lui era ocupat.</p>
               <p>Atunci începu lupta grea pentru viață, care se îngreună și mai tare prin căsătoria cu Sura... Răbdarea însă ostenește soarta rea. Fratele Surei, hangiu la Podeni, muri, și hanul rămase lui Zibal, care urmă negoțul pe seama lui.</p>
               <p>Aci se află el acuma de cinci ani. </p>
               <p>Are strânsă o avere bunicică în bani și vinațuri bune, îngrijite, o marfă care totdeauna face parale. De sărăcie a scăpat Leiba, dar sunt toți bolnavi, și el și femeia și copilul - friguri de baltă.</p>
               <p>... Și oamenii sunt răi și pricinași în Podeni!... Ocări... batjocuri... suduituri... acuzări de otrăvire prin vitriol... Dar amenințările!</p>
               <p>Amenințarea este mai grea pentru un suflet ce se clatină ușor decât chiar lovitura. Ceea ce muncește acum pe Leiba mai mult decât tremurătura frigurilor este o amenințare.</p>
               <p>"A! goi ticălos!" gândește el oftând.</p>
               <p>Ticălosul este badea Gheorghe - pe unde o fi! - un om cu care Zibal a avut o daraveră foarte neplăcută.</p>
               <p>Gheorghe venise într-o dimineață de toamnă la han, obosit de drum; ieșea din spital - zicea - și căuta de lucru. Hangiul l-a luat în slujbă. Dar Gheorghe s-a arătat a fi om prea brutal și prea ursuz... suduia mereu și mormăia singur prin ogradă. Era o slugă rea, leneș și obraznic... și fura.</p>
               <p>Într-o zi a amenințat pe balabusta îngreunată, care-l ocărâse cu drept cuvânt, s-o lovească în pântece... altădată a asmuțit un câine asupra lui Ștrul cel mic.</p>
               <p>Leiba i-a făcut numaidecât socoteala și l-a trimis. Dar Gheorghe nu voia să se ducă; el pretindea cu violență că s-a fost tocmit pe un an. Atunci hangiul a spus că merge în deal la primărie să ceară vătășei ca să-l alunge.</p>
               <p>Gheorghe a vârât repede mâna în sân strigând: "Iudă!" și a voit să se năpustească asupra stăpânului.</p>
               <p>Din nenorocire, sosea atunci o haraba încărcată cu mușterii. Gheorghe a început să rânjească zicând:</p>
               <p>"Ce te-ai spăriet, coane Leiba?... Iacă mă duc".</p>
               <p>Și apropiindu-se crunt, peste tarabă, de Leiba, care se dete cât putu înapoi, îi șopti:</p>
               <p>"Să mă aștepți în noaptea Paștelui, să ciocnim ouă roșii, jupâne... Să știi că ți-am făcut și eu socoteala!"</p>
               <p>Atunci intrară mușterii în dughiană.</p>
               <p>"Să ne vedem sănătoși la înviere, coane Leiba!" adăogă Gheorghe depărtându-se. </p>
               <p>Leiba a mers la primărie, apoi la subprefectură, să denunțe pe amenințător, cerând să fie păzit. Subprefectul, un tânăr foarte vesel, a primit întâi peșcheșul "modest" adus de Leiba, pe urmă a început să râză de jidanul fricos și să-l batjocorească. Leiba a stăruit călduros să-l facă a înțelege gravitatea lucrului, cum era hanul izolat departe de sat și chiar de șosea. Dar subprefectul, cu un aer mai serios, l-a povățuit să fie cuminte; nici să nu mai pomenească de așa ceva, ca să nu deștepte în adevăr, într-un sat unde oamenii sunt răi și săraci, pofte de călcare.</p>
               <p>Mai târziu, peste câteva zile, îl căutară pe badea Gheorghe un pomojnic<ref target="https://ro.wikisource.org/wiki/O_făclie_de_Paște#cite_note-1">
                     <hi rend="color(#0b0080)">[1]</hi>
                  </ref> și doi călărași: era bănuit pentru o pricină.</p>
               <p>Ce bine era să-l fi mai răbdat Leiba măcar până la sosirea acestor oameni!... Dar Gheorghe era acum cine știe unde...</p>
               <p>Deși asta se petrecuse de mult, totuși, în mintea omului prins de friguri, se repeta bine impresia figurii lui Gheorghe, a mișcării lui vrând să scoată ceva din sân și a cuvintelor lui amenințătoare. Cum se deștepta așa de limpede acea amintire?</p>
               <p>Era Sâmbăta Paștelui.</p>
               <p>Sus pe deal, în satul depărtat ca la doi chilometri printre bălți, se auzeau clopotele bisericii... Și se aude așa de ciudat când ai friguri: aci foarte tare, aci aproape deloc... Noaptea care venea era noaptea Paștelui; scadența făgăduielii lui Gheorghe...</p>
               <p>"Dar poate că l-au prins până acuma!"</p>
               <p>...Oricum, Zibal mai stă la Podeni doar până la câștiu<ref target="https://ro.wikisource.org/wiki/O_făclie_de_Paște#cite_note-2">
                     <hi rend="color(#0b0080)">[2]</hi>
                  </ref> viitor. Cu capitalul lui se poate deschide un negoț frumos în Ieși... În târg, Leiba să fie sănătos, o să șază aproape de comisie... O să cinstească pe comisar, pe ipistat, pe sergent... Cine plătește bine este bine păzit.</p>
               <p>Într-un târg așa mare, noaptea e zgomot și lumină, nu întuneric și tăcere ca în valea singuratică a Podenilor. E un han în Ieși, - acolo în colț, ce loc bun pentru o dughiană - un han unde toată noaptea cântă fetele la Café Chantan. Ce viață zgomotoasă și veselă! Acolo găsești la orice ceas, zi și noapte, pe domnul comisar cu fetele și cu alți poreți<ref target="https://ro.wikisource.org/wiki/O_făclie_de_Paște#cite_note-3">
                     <hi rend="color(#0b0080)">[3]</hi>
                  </ref>.</p>
               <p>Ce mai trebuie multă bătaie de cap aici, unde, mai ales de când cu drumul-de-fier, care ocolește foarte pe departe mlaștinele, gheșeftul scade mereu?...</p>
               <p>"Leibă, strigă Sura din-năuntru, sosește dilijența, s-aud zurgălăii."</p>
               <p>Valea Podenilor este o văgăună închisă din patru părți de dealuri păduroase. În partea despre miazăzi mai cufundat, se adună, din șipotele ce izvorăsc de sub dealuri, niște băltaie adânci, deasupra cărora se ridică ca niște perii stufișuri de rogoz. Între partea băltoasă și partea mai ridicată despre miază-noapte, în mijlocul văii, stă hanul lui Leiba: e o clădire veche de piatră, sănătoasă ca o mică cetățuie; deși terenul e mlăștinos, hanul are zidurile și beciurile bine uscate.</p>
               <p>La glasul Surei, Leiba se ridică greoi de pe scaun, întinzându-și membrele obosite; el cată lung în zare către răsărit; nici pomeneală de dilijența.</p>
               <p>"Nu vine; ți s-o fi părut..." răspunde el balabustei, și se lasă iarăși jos.</p>
               <p>Foarte trudit, omul își încolăcește brațele pe masă și-și așează pe dânsele capul, care-i arde tare.</p>
               <p>La căldura soarelui de primăvară, care începuse să încingă fața mlaștinelor, o moliciune plăcută coprinse nervii omului, și gândul începu să depene pe fusul conștiinței bolnave mai rar, tot mai rar și înmuind treptat formele și colorile închipuirilor...</p>
               <p>Gheorghe... Noaptea Paștelui... Tâlhari... Ieșii... O crâșmă în miezul târgului... O dughiană veselă, care merge bine... Sănătatea.</p>
               <p>Și ațipi...</p>
               <p>...Sura lipsește cu copilul de mult d-acasă.</p>
               <p>Leiba iese în ușa dughienii să se uite în calea ei.</p>
               <p>Pe ulița mare e o circulație vie, o neîntreruptă fâșiitură de roate pe răzoare<hi rend="color(#0b0080)">
                     <note xml:id="ftn0" place="foot" n="1">Arcuri de trăsură.</note>
                  </hi>, acompaniată de ciocăniturile ritmate ale trapătului de potcoave pe luciul asfaltului. </p>
               <p>Deodată însă circulația se oprește, și dinspre Copou se văd venind o grămadă de oameni, gesticulând și strigând foarte mișcați.</p>
               <p>Mulțimea pare că escortează pe cineva: militari, o streajă și fel de fel de public. La toate ușile dughienelor se înghesuiesc privitorii curioși.</p>
               <p>"Aha! gândește Leiba, a pus mâna pe un tâlhar!"</p>
               <p>Cortejul se apropie. Sura se dezlipește din mulțime și urcă lângă Leiba pe treptele crâșmii.</p>
               <p>"Ce e, Sură? întrebă el.</p>
               <p>– E un nebun scăpat de la Golia.</p>
               <p>– Să închidem dughiana, să nu dee peste noi.</p>
               <p>– E legat acuma; dar adineaori scăpase. S-a bătut cu toți soldații..» Pe un jidan, pe care un goi răutăcios din mulțime l-a îmbrâncit peste nebun, nebunul l-a mușcat de obraz."</p>
               <p>Leiba de pe trepte vede bine; cu o treapta mai jos privește Sura cu copilul în brațe.</p>
               <p>Este în adevăr un nebun furios pe care-l țin câte doi oameni de fiecare parte; pumnii sunt strâns legați unul peste altul cu o curea tare. E un om cu o cherestea uriașă: un cap ca de laur, părul negru, des, barba și mustățile aspre și împâslite. Prin cămașa-i, sfâșiată de luptă, se vede pieptul lat, acoperit ca și capul de un stuf de păr. E cu picioarele goale; gura i-e plină de sânge și stupește mereu firele pe care le-a smuls cu dinții din barba jidanului.</p>
               <p>Toata lumea s-a oprit... De ce?</p>
               <p>Jandarmii dezleagă mâinile nebunului.</p>
               <p>Mulțimea se dă într-o parte făcând un loc larg împrejurul lui. Nebunul dă un ocol cu ochii și-și oprește privirile care ard spre ușa lui Zibal; scrâșnește din dinți, se repede țintă pe cele trei trepte, și într-o clipă, apucând în palma dreaptă capul copilului, în cea stânga pe al Surei, le izbește pe unul de altul cu atâta putere că le confundă ca pe niște ouă moi...</p>
               <p>Un zgomot s-auzi, o trosnitură care cu nimic nu se poate compara, la întâlnirea celor două titve smăcinate una pe alta.</p>
               <p>Leiba, cu inima înnodată, ca un om ce cade dintr-o nemăsurată înălțime, dete să țipe: " O lume întreagă mă lasă cu dinadinsul pradă unui nebun!"</p>
               <p>Dar glasul mut nu se supuse voinții.</p>
               <p>"Scoală, jidane!" strigă cineva trosnind tare cu o nuia pe masă.</p>
               <p>"- Proastă glumă! zice Sura din pragul crâșmei; să sparii omul din somn, țărănoi mijic!"</p>
               <p>Leiba sări drept în picioare.</p>
               <p>"Te-ai spăriet, jidane? întrebă râzând glumețul. Dormi la nămiez, ai?... Scoală că-ți vin mușterii... sosește harabaoa poștei".</p>
               <p>Și, după prostul său obicei, care irita rău pe jidan, voi să apuce pe Zibal în brațe să-l gâdile.</p>
               <p>"Lasă-mă în pace! strigă hangiul smucindu-se și îmbrâncindu-l cu toată puterea. Nu vezi că sunt bolnav? Lasă-mă-n pace!"</p>
               <p>Dilijența sosește în sfârșit cu aproape trei ceasuri de întârziere. Sunt doi călători, care se așează împreună cu conductorul, poftit de ei, la aceeași masă.</p>
               <p>Din convorbirea călătorilor se lămurea bine împrejurarea. La tactul de mai sus al poștii, se întâmplase peste noapte o călcare cu omor în hanul unui jidov. Hangiul omorât ținea și schimbul cailor. Tâlharii îi furaseră, și până să se găsească alții în sat, călătorii curioși putuseră cerceta în voie teatrul crimei.</p>
               <p>Cinci victime. Dar amănuntele! Dacă nu s-ar fi găsit prădată, s-ar fi crezut că a fost o cruntă răzbunare, sau fapta nebuniei religioase. În anecdotele despre sectarii iluminați, se povestesc câteodată executări de așa absurdă sălbăticie.</p>
               <p>Leiba tremura scuturat de un puternic acces de friguri și asculta aiurit.</p>
               <p>Apoi urmă ceva, care trebuia neapărat să umple de respect pe conductor. Tinerii pasageri erau doi studenți, unul în filosofie, altul în medicină; mergeau să petreacă în orășelul lor natal. Între ei se încinse o înaltă dezbatere academică despre crimă și cauzele ei, și dacă trebuie să fim drepți, medicinistul era mai bine preparat decât filosoful. </p>
               <p>Atavismul... Alcoolismul cu urmările-i patologice... Vițiul de concepție... Deformarea... Paludismul... Apoi nevroza! - Atâtea și atâtea cuceriri ale științei moderne... Dar cazul de reversie!</p>
               <p>Darwin... Haeckel... Lombroso...</p>
               <p>La cazul de reversie conductorul face niște ochi mari, în cari strălucește o profundă admirație pentru cuceririle științei moderne.</p>
               <p>"Este evident, adaogă medicinistul. De aceea, criminalul propriu-zis, luat ca tip, are brațele peste măsură lungi și picioarele prea scurte, fruntea îngustă și turtită, occiputul tare dezvoltat; chipul lui de o caracteristică asprime și bestialitate, bătătoare la ochii deprinși; e un rudiment de om: e, cum am zice, fiara, care de-abia de curând a reușit să stea numai pe labele dinapoi și să-și ridice capul în sus, spre cer, cătră lumină!".</p>
               <p>La vârsta de douăzeci de ani, după atâta emoție, după o bună ospătare cu un vin așa de bine născut și așa de bine crescut ca vinul lui Zibal, o frază de o nuanță lirică, fie chiar din partea unui medicinist, șade bine.</p>
               <p>Entuziastul tânăr, între Darwin și Lombroso, găsise vreme să miroasă și puțin Schopenhauer - "spre cer, cătră lumină!"</p>
               <p>Zibal era departe de a fi priceput "luminoasa" teorie. Pentru întâia oară poate, în aerul umed al Podenilor, se rostogoleau așa de înalte vorbe, așa de nobile subtilități de gândire.</p>
               <p>Ceea ce pricepuse însă Leiba mai bine decât oricine, mai bine decât chiar conferențiarul, era ilustrația izbitoare a teoriei; cazul de reversie el îl cunoștea în carne și oase; era portretul lui Gheorghe. Acest portret, din care până mai adineori păstra numai trăsăturile fundamentale, i se redeștepta acum în spirit cu o perfectă palpabilitate până în cele mai neînsemnate amănunte.</p>
               <p>Dilijența era departe. Leiba o urmărise cu privirile până ce, cotind la stânga, ea se pierduse pe după deal. Soarele scăpătase și el după coasta de la apus, și seara începea să-mpăinjinească dulce formele din valea Podenilor.</p>
               <p>Hangiul, posomorât, se puse să rumege în minte tot ce auzise... În tăcerea nopții, pierduți în întuneric, un bărbat, două femei și doi copii fragezi, smulși fără veste din brațele binefăcătorului somn de mâna fiarei cu chipul omenesc și jertfiți unul câte unul... Țipetele nebune ale copilului retezate de junghiul care-i despică pântecele... Gâtul spart de secure, prin deschizătura căruia iese, după fiece gâlgâitură de sânge, o horcâială surdă... Și cea din urmă jertfă, care, năucita într-un colț, asistă la toate astea așteptându-și rândul... Procesul mai grozav decât execuția, jidanul fără apărare în mâna goilor... țestele prea slabe pentru mânile năprasnice ale nebunului de adineaori.</p>
               <p>Buzele lui Leiba, fripte de friguri, urmau machinal gândul tremurând repede. O scuturătură puternică îl apuca dintre spete; el intră cu pasul împleticit în gangul hanului.</p>
               <p>Fără îndoială - gândește Sura - Leiba nu e bine deloc, e tare bolnav; Leiba are "idei la cap"... căci ce înțeles poate avea tot ce face el de câteva zile și mai ales ce a făcut astăzi?</p>
               <p>Crâșma a închis-o înainte de aprinsul lumânărilor, tocmai când se isprăvea șabăsul. De trei ori au bătut mușterii în ușa dughenii, strigând cu glasuri cunoscute să le deschiză. La fiece bătaie, el a tresărit și a oprit-o încet și cu ochii sperioși:</p>
               <p>"Nu te mișca... nu voi să intre goi aici".</p>
               <p>El a trecut apoi sub gang și s-a pus s-ascută pe treapta de piatră a pragului securea de tăiat lemne. Tremură de nu se poate ține pe picioare, și nu vrea să se odihnească. Ce e mai îngrijitor decât toate, el, Leiba, la întrebările ei stăruitoare, a răspuns aspru și a trimis-o să se culce poruncindu-i să stingă numaidecât lumina. Deocamdată, ea s-a împotrivit; dar așa de scurt i-a repetat omul porunca, încât dânsa, cu toată obida, a trebuit să se supună, resemnându-se să amâne pentru mai târziu lămurirea acestor împrejurări. </p>
               <p>Sura a stins lampa, s-a culcat și acuma doarme alături de Ștrul.</p>
               <p>Femeia avea dreptate... Leiba e în adevăr bolnav.</p>
               <p>E noapte deplină. Zibal șade de mult pe pragul ce dă în gang și ascultă...</p>
               <p>Ce?</p>
               <p>Zgomote nehotărâte vin din depărtare... Parcă sunt tropote de cai, bubuituri de mai înfundate, convorbiri misterioase și agitate. O încordare înaltă a atenției ascute simțirea auzului în singurătatea nopții; când ochiul e dezarmat și neputincios, auzul pare că luptă să și vază.</p>
               <p>Dar nu e o părere... Pe drumul care abate din șosea încoace se aud venind pași de cai. Zibal se scoală și vrea să se apropie de poarta mare a gangului. Poarta este bine închisă cu o bârnă grea d-a curmezișul, ale cărei căpătâie stau în câte-o bortă în ziduri. La întâiul pas, nisipul strivit sub papucul lui face o scârțâitură prea indiscretă. Zibal scoate picioarele din papuci și rămâne în colțuni. Așa, fără vreun zgomot aprețiabil de o ureche neprevenita, el merge la poarta gangului tocmai când călăreții trec prin dreptul ei în pasul cailor. Dânșii vorbesc încet de tot, însă nu atâta încât Leiba să n-apuce foarte bine aceste câteva vorbe:</p>
               <p>– „S-a culcat devreme...</p>
               <p>– Dar dacă o fi plecat?</p>
               <p>– I-o veni rândul aldată... Da' eu aș fi vrut"...</p>
               <p>Nu se mai poate înțelege nimica; oamenii aceia s-au prea depărtat.</p>
               <p>De cine era vorba?... Cine să se fi culcat sau să fi plecat?... Cui o să-i vie rândul aldată?... Cine e acela care ar fi vrut altceva?... Și ce altceva vrea acela?... Și ce căutau pe drumul de lături - un drum pe care nu intră cineva decât anume ca să se abată la han?...</p>
               <p>O osteneală zdrobitoare se lăsă pe cerbicea lui Zibal...</p>
               <p>"Să fie Gheorghe?"</p>
               <p>Leiba simți că i se sting puterile și se așeză la loc pe prag. Între frânturile de gânduri ce se rostogolea u în capul său, el nu putu prinde un gând întreg, o hotărâre... Aiurit, intră în dughiană, trase un chibrit, și aprinse o lampă mică cu petrol.</p>
               <p>E o idee de lumină; fitilul e așa de jos lăsat încât flacăra stă ascunsă în interiorul capsulei de alamă; numai prin grația mașinii apar de jur-împrejur niște bendițe verticale foarte subțiri de-o lumină aproape cu totul moartă... Dar este destul pentru ca să vază bine în ungherele cunoscute ale dughienii... A! e cu mult mai mică deosebirea între soare și cea mai de nimic scânteie, decât între aceasta și întunericul orb!</p>
               <p>Ceasornicul țăcănea în perete. Zgomotul acesta monoton supără pe Zibal. Omul nostru puse mâna pe limba ce se legăna și-i stinse mișcarea.</p>
               <p>Gura lui era uscată. Îi era sete. Spăla un pahăruț în cada cu trei picioare de lângă tărabă și voi să-și toarne rachiu bun dintr-un șip; dar gâtul șipului începu să clănțănească tare pe buzele paharului... Aceste sunete erau și mai supărătoare. A doua încercare, cu toată voința lui de a-și birui slăbiciunea nu avu mai mult succes.</p>
               <p>Atunci, renunță la pahar, lăsându-l să cază domol în apă, și înghiți de câteva ori din șip. Puse după aceasta la loc șipul, care atingând scândura produse o ciocnitură de speriat. Un moment, se opri înecat de această impresie. Apoi luă lampa și o puse pe firida ferestrii, care da în gang; pe poartă, pe paveaoa și pe zidul din potrivă al gangului se zugrăviră niște bande late de-o lumină cu prea puțin mai deasă decât o închipuire.</p>
               <p>Zibal se așeză iar pe prag întinzându-și urechea la pândă...</p>
               <p>Clopote în deal... Toacă pentru înviere... Care va să zică a trecut de miezul nopții; ne apropiem de ziuă... A! dacă ar trece și restul acestei lungi nopți ca jumătatea întâia!</p>
               <p>...O trosnitură de nisip strivit sub talpă! Dar el e în colțuni și nici n-a mișcat măcar piciorul... A doua trosnitură... Mai multe... E desigur cineva afară, aci, foarte aproape. Leiba se scoală apăsându-și pieptul cu mâna și căutând să întoarcă înapoi un nod rebel ce i se ridică în gât. </p>
               <p>...Sunt mai mulți oameni afară... și Gheorghe!...</p>
               <p>Da, el e; da, a bătut în deal ceasul Învierii.</p>
               <p>Vorbesc încet:</p>
               <p>“- Dacă-ți spun eu că doarme. Am văzut când a stins lumina.</p>
               <p>– Mai bine; prindem cuibul întreg. </p>
               <p>– Poarta o deschiz eu; îi știu meșteșugul? Să-i croim ferestruica... Bârna trece pe aici..."</p>
               <p>Și se simțiră pipăiturile cu care omul de afară măsura distanța pe lemn...</p>
               <p>Un sfredel mare se aude rozând țesăturile uscate ale blănii bătrâne de stejar... Zibal are nevoie să se rezeme: el se sprijinește în palma stângă pe poartă și cu dreapta își acopere ochii.</p>
               <p>Atunci, printr-un caprițiu neexplicabil al intimelor jocuri, se produse în urechea omului din-năuntru foarte tare și lămurit:</p>
               <p>"Leiba! sosește dilijența!"</p>
               <p>Era neîndoios glasul Surei... O caldă rază de speranță... un moment de fericire... este iar un vis!... Dar Leiba își trage repede mâna stângă: vârful instrumentului, pătrunzând de partea asta, l-a înțepat în palmă.</p>
               <p>A mai gândi la scăpare?... Absurd!</p>
               <p>În creierul care ardea, imaginea sfredelului lua niște dimensii ne-mai-închipuite. Unealta, învârtindu-se mereu, creștea la infinit, și borta devenea tot mai mare și mai mare, așa de mare în sfârșit, încât în cadrul ei rotund, monstrul putea s-apară în picioare fără să se aplece. Ceea ce se petrecea în acel creier ieșea din sfera gândirii umane: viața se ridicase la o treaptă de exaltare din care toate se vedeau, se auzeau, se pipăiau enorme, de proporții haotice.</p>
               <p>...Lucrarea din afară urmează cu metoda și stăruință. Leiba a văzut acuma de patru ori la rând dintele răsucit de oțel pătrunzând în partea lui și trăgându-se înapoi afară.</p>
               <p>"Amu, adu herestreul..." zise Gheorghe.</p>
               <p>O limbă îngustă de herastrău trece prin borta întâia și începe să ronțăie în mișcări dese și regulate... Planul era ușor de înțeles: patru borte în patru unghiuri ale unui pătrat; între ele herăstrăul trage liniile; în centrul pătratului s-a înfipt sfredelul mai dinainte; când bucata va fi cu totul dezlipită de trupul întreg al lemnului, se trage-afară; prin golul rămas, o mână puternică se introduce, apucă bârna, o dă într-o parte și... goii sunt la Leiba în casă.</p>
               <p>Și același sfredel, peste câteva minute, are să fie instrumentul casnei lui Zibal și a tutulor ai lui... Doi gâzi or să țină victima răstignită jos, și Gheorghe, cu călcâiul pe pântecele ei, o să vâre încet, ca în blana de lemn moartă, sfredelul în osul viu al pieptului, adânc, mai adânc, până să atingă inima, pe care s-o oprească din zvâcniturile-i nebune și s-o țintuiască pe loc!</p>
               <p>O sudoare de moarte scăldă tot trupul lui Zibal; omul se-nmuie din încheieturi și încet se lăsă să cază în genunchi, ca o vită ce-și pleacă sub lovitura din urmă grumazul, pătrunsă ca de acuma ea însăși trebuie să se părăsească pe ea însăși.</p>
               <p>"Da! s-o țintuiască pe loc!… gândi el pierdut... da! s-o țintuiască pe loc!"</p>
               <p>Și rămase tâmp cu ochii holbați pe lumina de la fereastră... Câteva momente el stete astfel încremenit pe altă lume, dar deodată:</p>
               <p>"Da, repetă el surâzând cu o clipire fioroasă; da! s-o țintuiască pe loc!"</p>
               <p>Se petrecu atunci în această ființă un fenomen ciudat, o complectă răsturnare; tremurătura lui se opri, abaterea dispăru și figura-i descompusă de-o atât de îndelungata criză, luă o bizară seninătate. El se ridică drept, cu siguranța unui om sănătos și puternic, care merge la o țintă lesne de ajuns.</p>
               <p>O linie între cele două puncte superioare ale pătratului era pe sfârșite. Leiba se apropie curios să vază jocul uneltei. Surâsul său se caracteriza acum și mai tare. Mișcă din cap, ca și cum ar fi zis:</p>
               <p>"Mai am încă vreme".</p>
               <p>Herăstrăul roase cele din urmă fibre de lângă borta către care tinsese, și începu lucrul între bortele inferioare. </p>
               <p>"Mai sunt trei", gândi Leiba, și cu precauția celui mai încercat vânător intră binișor în dughiană. Căută sub tarabă, luă ceva, ieși înapoi cu același tact; ascunzând obiectul ce-l ținea în mână, ca și cum se temea de indiscreția zidurilor, și se duse în vârful deștelor la poartă.</p>
               <p>Dar ceva grozav: lucrarea de afară s-a oprit cu desăvârșire... nu se mai simte nimic.</p>
               <p>"Ce-i asta?... Să fi plecat?... S-a dus?" fulgera prin mintea omului dinăuntru. Și la această închipuire, el își mușcă buza de jos, cuprins de-o nepomenită dezolare...</p>
               <p>"Haha!" fusese o urâtă amăgire: lucrarea începe din nou, și el se pune a o urmări cu bătăile de inimă a celui mai cald interes. Hotărât, omul nostru era muncit de-o neînțeleasă dorință de a vedea lucrul cât mai degrabă sfârșit.</p>
               <p>"Mai iute! gândi Leiba cu nerăbdare... mai iute!"</p>
               <p>Acum se auzeau iar clopotele în deal.</p>
               <p>"Mai iute, bre, ne-apucă ziua!" zise un glas de afară îmboldit parcă de voința omului dinăuntru.</p>
               <p>Lucrătorul porni cu multă activitate. Încă puține mișcări, și toate punctele pătratului sunt unite.</p>
               <p>În sfârșit!</p>
               <p>Sfredelul trage încetinel în afară bucata în patru colțuri... O mână mare și vânjoasă intră... Până să n-atingă încă bârna pe care o caută, se aud două răcnete, pe când Zibal înfășură cu putere căpătâiul liber al lațului de butucul fix de la ușa gârliciului...</p>
               <p>Lațul, era ingenios combinat: o frânghie lungă legată cu un căpătâi de butuc: la o lungime potrivită, pe locul unde era să dispară pătratul scobit, un ochi pe care Leiba îl ținea deschis cu mâna stângă, în timp ce cu mâna dreaptă ținea strâns celălalt căpătâi. La momentul cerut, Zibal dete drumul ochiului și apucând repede cu amândouă mâinile căpătâiul liber cu o smucitură supremă trase înăuntru brațul întreg.</p>
               <p>...Într-o clipă operația fusese gata... Două răcnete o însoțiră, unul de pierzare, altul de triumf: mâna era "țintuită pe loc". </p>
               <p>Se auziră apoi pași depărtându-se grabnic. Tovarășii lui Gheorghe părăseau lui Zibal prada prinsă cu atâta istețime.</p>
               <p>Jidanul se repezi în dughiană, luă lampa și cu o învârtitură sigură ridică fitilul sus de tot: lumina captivă între gratii ieși d-asupra veselă și victorioasă, redând viață hotărâtă formelor nebuloase din preajmă-i.</p>
               <p>Zibal trecu cu lampa în gang. Tâlharul gemea greu; după încordarea brațului se vedea că renunțase la o inutilă zbuciumare. Mâna era umflată și degetele încovoiate... părea că vrea s-apuce. Jidanul apropiă de ea lampa... - Un fior: frigurile se întorceau iar. - Aplecă lumina prea aproape, încât, tremurând, atinse mâna tâlharului cu sticla fierbinte: o crispație violentă a degetelor se produse urmată de un vaiet surd...</p>
               <p>La vederea acestui fenomen, Zibal tresări... prin ochii lui scăpărase o inspirație excentrică. Începu să râză cu un hohot care zgudui bolta gangului și intră repede în dughiană.</p>
               <p>Mijea de ziuă.</p>
               <p>Sura se deșteptă deodată... parcă auzise prin somn niște răgete îngrozitoare. Leiba nu era în odaie. Toate cele din ajun îi reveniră în minte. Se petrecea ceva rău. Sări jos din pat și făcu lumină. Patul lui Leiba era nedesfăcut. El nu se culcase deloc.</p>
               <p>Unde era?... Femeia își aruncă ochii pe fereastră; pe dealul din față se plimbă un stol de lumini mici și vioaie; care se mișcau, săltau, aci ascunzându-se, aci ivindu-se iarăși... Ieșiau de la înviere. Sura deschise oleacă fereastra; atunci auzi gemete înfundate la poartă. Înfiorată, coborî iute pe scăricică. Gangul era luminat. Ieșind pe prag, femeia fu izbită de o grozavă priveliște.</p>
               <p>Pe un scaun de lemn, cu coatele pe genunchi și cu barba rezemată în mâini, sta Zibal. Ca un savant care, în amestecul unor elemente, ar căuta să prinză un secret subtil al naturii ce de mult îi scapă și-l necăjește, Zibal ține ochii ațintiți asupra unui lucru spânzurat, negru și inform, sub care, pe un alt scaun, la o potrivită înălțime, arde o făclie mare. </p>
               <p>Zibal privește fără să clipească procesul de descompunere a mâinii ce desigur nu l-ar fi cruțat pe dânsul. - El n-auzise urletele de afară ale nenorocitului: era acum prea interesant ce vedea ca să mai auză. Zibal urmărise cu nesațiu toate contorsiunile, toate crispațiile stranii ale degetelor, apoi amorțeala cuprinzându-le încet pe unul câte unul - erau parcă labele unui gândac, care se zgârcesc și se întind, se agită în mișcări extravagante, tare, mai încet, încet de tot și apoi înțepenesc sub jocul unui copil crud.</p>
               <p>Era sfârșit. Mâna cocea și se umfla încetinel fără mișcare.</p>
               <p>Sura dete un țipăt.</p>
               <p>"Leiba!"</p>
               <p>Zibal îi făcu semn să nu-l deranjeze... Un miros gras de carne arsă se răspândea în gang; o fâșiitură se auzi și mici plesnituri.</p>
               <p>"Leiba! ce e?" repetă femeia.</p>
               <p>Se făcea ziuă bine... Sura se aruncă și trase bârna. Poarta se deschise de perete târând trupul lui Gheorghe spânzurat de brațul drept. Mulțimea sătenilor, toți cu făcliuțele de Paște aprinse, năvăli înăuntru.</p>
               <p>"Ce e? ce e?"</p>
               <p>Îndată înțeleseră ce fusese.</p>
               <p>Zibal, care stătuse până aci nemișcat, se ridică grav în picioare. El își făcu loc să treacă, dând cu liniște lumea la o parte.</p>
               <p>"Cum a fost pricina, jidane? întreabă unul.</p>
               <p>– Leiba Zibal, zise hangiul cu tonul înalt și cu un gest larg, merge la Ieși să spună rabinului că Leiba Zibal nu-i jidan... Leiba Zibal este goi... pentru că Leiba Zibal a aprins o făclie lui Christos!"</p>
               <p>Și omul plecă încetinel spre răsărit la deal, ca un călător cuminte, care știe că la un drum lung nu se pornește cu pasul pripit.</p>
               <div type="div3">
                  <head>Note</head>
                  <list type="ordered">
                     <item>
                        <ref target="https://ro.wikisource.org/wiki/O_făclie_de_Paște#cite_ref-1">
                           <hi rend="color(#0b0080)">↑</hi>
                        </ref> În trecut, administrator de plasă.</item> 
                     <item>
                        <ref target="https://ro.wikisource.org/wiki/O_făclie_de_Paște#cite_ref-2">
                           <hi rend="color(#0b0080)">↑</hi>
                        </ref> Sumă de bani plătită la date fixe; de obicei, rata din arenda unei moșii.</item> 
                     <item>
                        <ref target="https://ro.wikisource.org/wiki/O_făclie_de_Paște#cite_ref-3">
                           <hi rend="color(#0b0080)">↑</hi>
                        </ref> Oameni importanți.</item> 
                     <item>
                        <ref target="https://ro.wikisource.org/wiki/O_făclie_de_Paște#cite_ref-4">
                           <hi rend="color(#0b0080)">↑</hi>
                        </ref> </item>
                  </list>
               </div>
            </div>
            <div type="div2">
               <head>La hanul lui Mânjoală </head>
               <subtitle>Apărut în 1898</subtitle>
               <p>Un sfert de ceas până la hanul lui Mânjoală... de-acolea, până-n Popeștii-de-sus, o poștie: în buiestru potrivit, un ceas și jumătate... Buiestrașu-i bun... dacă-i dau grăunțe la han și-l odihnesc trei sferturi de ceas... merge. Care va să zică, un sfert și cu trei, un ceas, și până-n Popești unul și jumătate, fac doua și jumătate... Acu sunt șapte trecute: ăl mai târziu până la zece, sunt la pocovnicu Iordache... Am cam întârziat... trebuia să plec mai devreme... dar în sfârșit!... de așteptat, mă așteaptă...</p>
               <p>Așa socotind în gând, am și văzut de departe, ca la o bătaie bună de pușcă, lumină multă la hanul lui Mânjoală, adică așa-i rămăsese numele; acum era hanul Mânjoloaii - omul murise de vreo cinci ani... Zdravănă femeie! ce a făcut, ce a dres, de unde era cât p-aci să le vânză hanul când trăia bărbatu-său, acum s-a plătit de datorii, a dres acaretul, a mai ridicat un grajd de piatră, și încă spun toți că trebuie să aibă și parale bune. Unii o bănuiesc că o fi găsit vreo comoară... alții, că umblă cu farmece. Odată au vrut s-o calce tâlharii... S-au apucat să-i spargă ușa. Unul dintre ei, ăl mai voinic, un om cât un taur, a ridicat toporul și când a tras cu sete, a picat jos. L-au ridicat repede! era mort... Frate-său a dat să vorbească, dar n-a putut - amuțise. Erau patru inși. L-au pus pe mort în spinarea lui frate-său, și ceilalți doi l-au apucat de picioare, să-l îngroape undeva departe. Când să iasă din curtea hanului, Mânjoloaia începu să strige pe fereastră: hoții! și-n față-le, iacă zapciul cu mai mulți inși și cu patru dorobanți călări. Strigă pomojnicul: "Cine-i?" Hoții cei doi fugi care-ncotro! rămâne mutul cu frate-său mort în cârcă. Acu, ce te faci la cercetare? Toată lumea știa că mutul vorbește; cui putea să-i treacă prin cap că mutul nu se preface? L-au bătut până l-au smintit, ca să-i vie glasul la loc - degeaba. De atunci li s-a tăiat pofta flăcăilor să mai calce hanul...</p>
               <p>Până să-mi treacă toate astea prin minte, am sosit. O sumă de cară poposesc în curtea hanului; unele duc la vale cherestea, altele porumb la deal. E o seară aspră de toamnă. Chirigiii se-ncălzesc pe lângă focuri... de aceea se vedea atâta lumină de departe. Un argat îmi ia calul în primire să-i dea grăunțe la grajd. Intru în cârciumă, unde fac refenea oameni mulți, pe când doi țigani somnoroși, unul cu lăuta și altul cu cobza, țârlâie într-un colț oltenește. Mi-e foame și frig - m-a răzbit umezeala.</p>
               <p>– Unde-i cocoana? întreb pe băiatul de la tarabă.</p>
               <p>– La cuptor.</p>
               <p>– Trebuie să-i fie mai cald acolo, zic eu și trec, printr-o săliță, din cârciumă în bucătărie...</p>
               <p>Foarte curat în bucătărie... și abur nu ca în cârciumă, de cojoace, de cizme și de opinci jilave - abur de pâne caldă. Mânjoloaia privighea cuptorul...</p>
               <p>– Bine v-am găsit, cocoană Marghioalo.</p>
               <p>– Bine-ați venit, cocoane Fănică.</p>
               <p>– Mai s-o fi găsind ceva de mâncare?</p>
               <p>– Pentru oameni de omenie ca dumneata, și la miezul nopții. Și repede cocoana Marghioala dă poruncă unei cotoroanțe să puie de masa-n odaie, și pe urmă s-apropie de cotlon la vatră, și zice:</p>
               <p>– Uite, alege-ți.</p>
               <p>Cocoana Marghioala era frumoasă, voinică și ochioasă, știam. Niciodată însă de când o cunoșteam - ș-o cunoșteam de mult; trecusem pe la hanul lui Mânjoală de atâtea ori, încă de copil, pe când trăia răposatul taică-meu, că pe acolo n-era drumul la târg - niciodată nu mi se păruse mai plăcută... Eram tânăr, curățel și obraznic, mai mult obraznic decât curățel. M-am apropiat pe la stânga ei, cum era aplecată spre vatră, și am apucat-o peste mijloc; ajungând cu mâna la brațul ei drept, tare ca piatra, m-a-mpins dracul s-o ciupesc.</p>
               <p>– N-ai de lucru? zice femeia și s-a uitat la mine chiorâș... Dar eu ca s-o dreg, zic:</p>
               <p>– Strașnici ochi ai, cocoană Marghioalo!</p>
               <p>– Ia nu mă-ncânta; mai bine spune ce să-ți dau.</p>
               <p>– Să-mi dai... să-mi dai... Dă-mi ce ai dumneata...</p>
               <p>– Zău... </p>
               <p>– Și eu, oftând:</p>
               <p>– Fie, că strașnici ochi ai, coană Marghioalo!</p>
               <p>– Dacă te-aude socru-tău?</p>
               <p>– Care socru?... de unde știi?</p>
               <p>– Dumneata gândești că dacă te ascunzi sub căciulă, nu te mai vede nimeni ce faci... Nu te duci la pocovnicu Iordache să te logodești cu fata a mai mare?... Aide, nu te mai uita așa la mine; treci în odaie la masă.</p>
               <p>Multe odăi curate și odihnite am văzut în viața mea, dar ca odaia aceea... Ce pat! ce perdeluțe! ce pereți! ce tavan! toate albe ca laptele. Și abajurul și toate cele - lucrate cu iglița în fel-de-fel de fețe... și cald ca sub o aripa de cloșcă... și un miros de mere și de gutui.</p>
               <p>Am vrut să mă așez la masă și, după obiceiul apucat din copilărie, m-am întors să văz încotro e răsăritul să mă-nchin. M-am uitat cu băgare de seamă de jur împrejur pe toți pereții - nici o icoană. Zice cocoana Marghioala:</p>
               <p>– Ce te uiți? Zic:</p>
               <p>– Icoanele... Unde le ții? </p>
               <p>Zice:</p>
               <p>– Dă-le focului de icoane! d-abia prăsesc cari și păduchi de lemn...</p>
               <p>Femeie curată!... M-am așezat la masă făcându-mi cruce după datină, când deodată, un răcnet: călcasem, se vede cu potcoava cizmii, pe un cotoi bătrân, care era sub masă. Cocoana Marghioala sare repede și deschide ușa de perete; cotoiul supărat dă năvală afară, pe când aerul rece năpădește-năuntru și stinge lampa. Caută chibriturile pe bâjbâite; caut eu încolo, caută cocoana-ncoace - ne-am întâlnit piept în piept pe-ntunerec... Eu, obraznic, o iau bine-n brațe și-ncep s-o pup... Cocoana mai nu prea vrea, mai se lăsa; îi ardea obrajii, gura-i era rece și i se zbârlise pe lângă urechi puful piersicii. În sfârșit iacă jupâneasa aduce tava cu demâncare și cu o lumânare. Pesemne om fi căutat mult chibriturile, că țilindrul lămpii se răcise de tot. Am aprins-o iar.</p>
               <p>Bună mâncare! pâine caldă, rață friptă pe varză, cârnați de purcel prăjiți, și niște vin! și cafea turcească! și râs și vorbă... halal să-i fie cocoanei Marghioalii! După cafea zice cotoroanții:</p>
               <p>– Spune să scoată o jumătate de tămâioasă...</p>
               <p>Grozavă tămâioasă!... Mă apucase un fel de amorțeală pe la încheieturi; m-am dat așa-ntr-o parte pe pat, să trag o țigara cu ale din urmă picături chihlimbarii din pahar, și mă uitam prin fumul tutunului la cocoana Marghioala, care îmi sta pe scaun în față și-mi făcea țigări. Zic: </p>
               <p>– Fie, cocoană Marghioală, strașnici ochi ai!... Știi ce?</p>
               <p>– Ce?</p>
               <p>– Dacă nu te superi, să-mi mai faci o cafea; da... nu așa dulce...</p>
               <p>Și râzi!... Când vine jupâneasa cu cafeaua, zice:</p>
               <p>– Cocoană, dumneavoastră stați de vorbă aici... nu știți ce-i afară...</p>
               <p>– Ce e?</p>
               <p>– S-a pornit un vânt de sus... vine prăpăd.</p>
               <p>Am sărit drept în picioare și m-am uitat la ceas: zece și aproape trei sferturi. În loc de o jumătate de ceas, stătusem la han două ceasuri și jumătate? Vezi ce e când te-ncurci la vorbă!</p>
               <p>– Să-mi scoață calul!</p>
               <p>– Cine?... Argații s-au culcat.</p>
               <p>– Mă duc eu la grajd...</p>
               <p>– Ți-a pus ulcica la pocovnicu! zice cocoana pufnind de râs și ținându-mi calea la ușă.</p>
               <p>Am dat-o binișor la o parte și am ieșit pe prispă. În adevăr, era o vreme vajnică... Focurile chirigiilor se stinseseră; oameni și vite dormeau pe coceni, vârându-se cuminți unii-ntr-alții jos la pământ, pe când pe sus prin văzduh urla vântul nebun.</p>
               <p>– E vifor mare, zise cocoana Marghioala, înfiorată și apucându-mă strâns de mână; ești prost? să pleci pe vremea asta! Mâi de noapte aici; pleci mâine pe lumină.</p>
               <p>– Nu se poate...</p>
               <p>Mi-am tras mâna cu putere; am mers la grajd; cu mare greutate am deșteptat un argat și mi-am găsit calul; l-am închingat, l-am tras la scară și m-am suit în odaie să-mi iau noapte bună de la gazdă. Femeia, dusă pe gânduri, ședea pe pat cu căciula mea în mână, o tot învârtea ș-o răsucea.</p>
               <p>– Cât am de plată? am întrebat.</p>
               <p>– Îmi plătești când treci înapoi, răspunse gazda, uitându-se adânc în fundul căciulii.</p>
               <p>Și pe urmă se ridică în picioare și mi-o întinse. Mi-am luat căciula ș-am pus-o-n cap, așa cam la o parte. Zic, privind pe femeie drept în lumini, cari-i sticleau grozav de ciudat:</p>
               <p>– Sărut ochii, cocoană Marghioalo!</p>
               <p>– Umblă sănătos! </p>
               <p>M-am aruncat pe șea; jupâneasa bătrână mi-a deschis poarta, și am ieșit. Rezemat cu palma stângă pe coapsa calului, mi-am întors înapoi capul; peste zaplazul înalt se vedea ușa odăii deschisă, și în deschizătură, umbra albă a femeii adumbrindu-și cu mâna arcurile sprincenelor. Am ținut la pas încetinel, fluierând un cântec de lume ca pentru mine singur, până când, cotind după zaplaz să-mi apuc drumul, mi s-a ascuns vederea cadrii. Am zis: hi! la drum! și mi-am făcut cruce: atunci am auzit bine ușa bufnind și un vaet de cotoi. Gazda mea știa că nu o mai văz, intrase degrab în căldură și apucase pe cotoi cu ușa, desigur. Afurisit cotoi! se tot vâră pântre picioarele oamenilor.</p>
               <p>Să fi mers o bucată bună de drum. Viforul creștea scuturându-mă de pe șea. În înalt, nori după nori zburau opăciți ca de spaima unei pedepse de mai sus, unii la vale pe dedesubt, alții pe deasupra la deal, perdeluind în clipe largi, când mai gros, când mai subțire, lumina ostenită a sfertului din urmă. Frigul ud mă pătrundea; simțeam că-mi îngheață pulpele și brațele. Mergând cu capul plecat ca să nu mă-nece vântul, începui să simț durere la cerbice, la frunte și la tâmple fierbințeală și bubuituri în urechi. Am băut prea mult! m-am gândit eu, dându-mi căciula mai la ceafă și ridicându-mi fruntea spre cer. Dar vârtejul norilor mă amețea; mă ardea sub coastele din stânga. Am sorbit în adânc vântul rece, dar un junghi m-a fulgerat pân tot coșul pieptului de colo până colo. Am plecat iar bărbia. Căciula parcă mă strângea de cap ca o menghinea; am scos-o și am pus-o pe oblanc... Mi-era rău... N-am făcut bine să plec! La pocovnicu Iordache trebuie să doarmă toată lumea: m-or fi așteptat; pe vremea asta, or fi crezut oamenii, firește, că n-am fost prost să plec... Am îndemnat calul care se-mpletecea parcă băuse și el...</p>
               <p>Dar vântul s-a mai potolit; s-a luminat a ploaie; lumină cețoasă; începe să cearnă mărunt și-nțepos... Îmi pun iar căciula... Deodată sângele începe iar să-mi arză pereții capului. Calul a obosit de tot; gâfâie de-necul vântului. ÎI strâng în călcâie, îi dau o lovitură de biciușcă; dobitocul face câțiva pași pripiți, pe urmă sforăie și se oprește pe loc ca și cum ar vedea în față o piedică neașteptată. Mă uit... În adevăr, la câțiva pași înaintea calului zăresc o mogândeață mică sărind și țopăind... Un dobitoc!... Ce să fie?... Fiară?... E prea mică... Pun mâna pe revolver; atunci auz tare un glas de căpriță... Îndemn calul cât pot; el se-ntoarce-n loc și pornește-napoi. Câțiva pași... și iar stă sforâind... Iar căprița... îl opresc, îl întorc, îi dau câteva lovituri, strângându-l din zăbală. Pornește... Câțiva pași... Iar căprița... Norii s-au subțiat de tot; acuma văz cât se poate de bine. E o căpriță mică neagră; aci merge, aci se-ntoarce; aruncă din copite; pe urmă se ridică-n două picioare, se repede cu bărbița în piept și cu fruntea înainte să-mpungă, și face sărituri de necrezut și mehăie și fel-de-fel de nebunii. Mă dau jos de pe cal, care nu mai vrea să meargă în ruptul capului, și-l apuc scurt de căpăstru: mă aplec pe vine-n jos: "Ța-ța!" și chem căprița cu mâna parcă aș vrea să-i dau tărâțe. Căprița se apropie zburdând mereu. Calul sforăie nebun, dă să se smucească; mă pune în genunchi, dar îl țiu bine. Căprița s-a apropiat de mâna mea: e un ied negru, foarte drăguț, care se lasă blând sa-l ridic de jos. L-am pus în desaga din dreapta peste niște haine. În vremea asta, calul se cutremură și dârdâie din toate încheieturile ca de frigurile morții.</p>
               <p>Am încălecat... Calul a pornit năuc.</p>
               <p>De mult acum, mergea ca praștia sărind peste gropi, peste moșoroaie, peste bușteni, fără să-l mai pot opri, fără să cunosc locurile și fără să știu unde mă ducea. În goana asta, când la fiecare clipă îmi puteam frânge gâtul, cu trupul înghețat și capul ca-n foc, mă gândeam la culcușul bun pe care-l părăsisem prostește... De ce? Cocoana Marghioala mi-ar fi dat mie odaia ei, aminteri nu mă poftea... Iedul se mișca în desagă să se așeze mai bine: mi-am întors privirea spre el: cuminte, cu capul deștept scos afară din desagă, se uita și el la mine. Mi-am adus aminte de alți ochi... Ce prost am fost!... Calul se poticnește; îl opresc în silă; vrea să pornească iar, dar cade zdrobit în genunchi. Deodată, printr-o spărtură de nori se arată felia din urmă aplecată pe o rână. Arătarea ei m-a amețit ca o lovitură de măciucă la mir. Mi-era în față... Atunci sunt două luni pe cer! eu merg la deal: luna trebuie să-mi fie în spate! Și mi-am întors repede capul, s-o văz pe cea adevărată... Am greșit drumul! merg la vale... Unde sunt? Mă uit înainte; porumbiște cu cocenii netăiați; la spate, câmp larg. Îmi fac cruce, strângând de necaz calul cu pulpele amorțite ca să se ridice - atunci, simț o zvâcneală puternică lângă piciorul drept. Un țipăt... Am strivit iedul! Pun mâna iute la desagă: desaga goală - am pierdut iedul pe drum! Calul se scoală scuturându-și capul ca de buimăceală; se ridică în două picioare, se smucește-ntr-o parte și mă trântește în partea ailaltă; pe urmă o ia la goană pe câmp ca de streche și piere-n întunerec. Pe când mă ridic zdruncinat, auz foșneală pântre coceni și un glas de om din apropiere, tare:</p>
               <p>– Tiu! Ța-ța! Ptiu! Ucigă-te toaca, duce-te-ai pe pustii! </p>
               <p>– Care-i acolo? strig eu.</p>
               <p>– Om bun!</p>
               <p>– Care?</p>
               <p>– Gheorghe!</p>
               <p>– Care Gheorghe?</p>
               <p>– Nătruț... Gheorghe Nătruț care păzește la coceni.</p>
               <p>– Da nu vii încoace?</p>
               <p>– Ba iaca viu.</p>
               <p>Și din coceni, se arată umbra omului.</p>
               <p>– Mă rog, frate Gheorghe, unde suntem noi aicea? am rătăcit cu viforul ăsta drumul.</p>
               <p>– Da unde vreai dumneata să mergi?</p>
               <p>– La Popeștii-de-sus.</p>
               <p>– Ehei ! La pocovnicu Iordache.</p>
               <p>– Ei da.</p>
               <p>– Apoi, n-ai rătăcit drumul... da mai ai de furca până-n Popești... Aicea ești d-abia în Hăculești.</p>
               <p>– În Hăculești? am zis cu bucurie. Atunci sunt aproape de hanul lui Mânjoală...</p>
               <p>– Uite-l colea; suntem în spatele grajdului.</p>
               <p>– Hai de-mi arată drumul, să nu-mi rup gâtul tocm-acuma.</p>
               <p>Rătăcisem vreo patru ceasuri...</p>
               <p>În câțiva pași am ajuns la poartă. La odaia cocoanii Marghioalii lumină, și umbre mișcă pe perdea... A avut parte cine știe ce alt drumeț mai înțelept de patul cel curat! Eu oi fi rămas să capăt vreo laviță lângă cuptor. Dar noroc! cum am ciocănit, m-a și auzit. Jupâneasa bătrână a alergat să-mi deschiză... Când să intru, mă împedic pe prag de ceva moale - iedul... tot ăla! era iedul gazdii mele! A intrat și el în odaie și a mers să se culce cuminte sub pat.</p>
               <p>Ce să spui? Știa femeia că mă-ntorc?... ori se sculase de dimineață?... Patul era nedesfăcut.</p>
               <p>– Cocoană Marghioalo! atât am putut să zic, și vrând să mulțumesc lui Dumnezeu că m-a scăpat cu viață, am dat să ridic dreapta spre frunte.</p>
               <p>Cocoana mi-a apucat repede mâna și, dându-mi-o în jos, m-a luat cu toata puterea în brațe. </p>
               <p>Parcă văz încă odaia ceea...</p>
               <p>Ce pat!... ce perdeluțe!... ce pereți!... ce tavan!... toate albe ca laptele. Și abajurul și toate cele lucrate cu iglița în fel de fel de fețe... și cald ca sub o aripă de cloșcă... și un miros de mere și de gutui.</p>
               <p>Aș fi stat mult la hanul Mânjoloaii, dacă nu venea socru-meu, pocovnicu Iordache, Dumnezeu să-l ierte, să mă scoată cu tărăboi de acolo. De trei ori am fugit de la el înainte de logodnă și m-am întors la han, până când, bătrânul, care vrea zor nevoie să mă ginerească, a pus oameni de m-au prins și m-au dus legat cobză la un schit în munte: patruzeci de zile, post, mătănii și molitve. Am ieșit de-acolo pocăit: m-am logodit și m-am însurat.</p>
               <p>Tocma-ntr-un târziu, într-o noapte limpede de iarnă, pe când ședeam cu socru-meu la lafturi, după obiceiul de la țară, dinaintea unui borcan de vin, aflarăm de la un isprăvnicel, care sosea cu cumpărături din oraș, că despre ziuă stătuse să fie foc mare la Hăculești; arsese până în pământ hanul lui Mânjoală îngropând pe biata cocoana Marghioala, acu hârbuită, subt un morman uriaș de jăratic.</p>
               <p>– A băgat-o în sfârșit la jăratic pe matracuca! a zis socru-meu râzând.</p>
               <p>Și m-a pus să-i povestesc iar istoria de mai sus pentru a nu știu câtea oară. Pocovnicul o ținea într-una că în fundul căciulii îmi pusese cocoana farmece și că iedul și cotoiul erau tot una...</p>
               <p>– Ei aș! am zis eu.</p>
               <p>– Era dracul, asculta-mă pe mine.</p>
               <p>– O fi fost, am răspuns eu, dar dacă e așa, pocovnice, atunci dracul te duce, se vede și la bune...</p>
               <p>– Întâi te dă pe la bune, ca să te spurce, și pe urmă știe el unde te duce...</p>
               <p>– Da dumneata de unde știi?</p>
               <p>– Asta nu-i treaba ta, a răspuns bătrânul; asta-i altă căciulă!</p>
            </div>
            <div type="div2">
               <head>Două loturi </head>
               <p>Apărut în 1898</p>
               <p>Asta e culmea!... strigă d. Lefter, ștergându-și fruntea , pe când madam Popescu, consoarta sa, caută fără preget ... Nu e și nu e!...</p>
               <p>– Femeie, trebuie să fie-n casă... Dracu n-a venit să o ia!... Dar ce au pierdut? ce caută?</p>
               <p>Caută două bilete de loterie, cu care d. Lefter Popescu a câștigat. </p>
               <p>Însă oricine mă poate întreba:</p>
               <p>– Bine, dacă a pierdut beletul, de unde știe d. Lefter de câștig?</p>
               <p>– E lucru simplu. Biletele le-a fost cumpărat cu bani împrumutați, ca de cabulă, de la d. căpitan Pandele, fiindcă îi spuseseră mulți, când se tot plângea că n-are noroc la joc, să-ncerce a juca cu bani de-mprumut... Și a făcut învoială, pe onoare, față cu martori, să dea din câștig, dacă s-o întâmpla, zece la sută căpitanului.</p>
               <p>Când a cumpărat biletele, d. Lefter a râs pesimist:</p>
               <p>– Ți-ai găsit! eu și noroc!</p>
               <p>Dar d. căpitan Pandele, mai optimist:</p>
               <p>– De unde știi dumneata norocul meu?</p>
               <p>Ș-a pus pe d. Lefter să-i însemneze în carnet numerele biletelor.</p>
               <p>A trecut mult de la aceasta. Lotăriile, amânate de atâtea ori, s-au tras în sfârșit amândouă în aceeași zi. La prima (Lotăria "Societății pentru fundarea unei Universități Române în Dobrogea, la Constanța"), lotul cel mare de 50.000 lei l-a câștigat numărul 076.384; iar la a doua ( Lotăria "Asociațiunii pentru fundarea și înzestrarea unui Observatoriu Astronomic la București"), lotul cel mare de 50.000 lei l-a câștigat numărul 109.520.</p>
               <p>D. Lefter, până adineaori, habar n-avea că se trăseseră ieri amândouă lotăriile. Era seară; omul ședea la masă cu consoarta sa în sălița de intrare, vorbind în ticnă despre cum se scumpește viața din zi în zi, când aude o birje oprindu-se-n poartă, apoi pași apăsați în curticică și pe urmă bătând cineva tare grăbit la geamlâcul d-afară. D. Lefter sare să deschidă bănuind în gând:</p>
               <p>"Hait! iar ne chiamă deseară la serviciu extraordinar turbatul (turbatul e șeful), să ne canonească până la miezul nopții, ca să se recomande ministrului că e grozav!" - iar madam Popescu se repede în odaie, fiindcă era în négligé. D. căpitan Pandele intră ca o furtună și, vorbind din ce în ce mai tare, ca și cum d. Lefter ar fi surd:</p>
               <p>– Bine, nene, păcatele mele! de ce n-ai venit la berărie?... se poate să fii așa de indiferent? te caut ca un nebun de atâtea ceasuri?</p>
               <p>– Ne-a ținut până adineaori turbatul la canțilerie... De ce?</p>
               <p>– Leftere!... nu știi nimica? </p>
               <p>– Ce!</p>
               <p>– Ieri s-a tras lotăriile noastre!</p>
               <p>– Ei?</p>
               <p>– Am câștigat!</p>
               <p>– Nu mă-nnebuni!... Cât?</p>
               <p>– La amândouă am câștigat loturile mari! ale mari de tot! Și căpitanul pune pe masă listele oficiale și alături carnetul său. În adevăr, carnetul sună tocmai ca-n liste: 076.384 Universitate-Constanța, 109.520 București-Astronomie.</p>
               <p>Cititorul a înțeles acuma ce căuta de trei zile pe brânci soții Popescu.</p>
               <p>D. Lefter a trimis turbatului o scrisoare, cerând cu tot respectul un concediu de două-trei zile, pe motiv că nu se simte de loc bine. Așa și este,e bolnav. </p>
               <p>După o muncă zadarnică de atâta vreme, după ce toată casa a fost răsturnată de zece ori, când așa, când aminterea, d. Lefter a căzut pe o canapea sfărâmat de oboseală; a simțit că i se taie încheieturile și așa, un fel de slăbiciune la lingurea, parcă-l lua o apă; a moțăit câteva ore ș-a adormit. Femeia a șezut și ea pe un scaun că nu mai putea de picioare și de mijloc - se-nțelege de atâta alergătură și de-atâtea ridicături. Să fi ațipit d. Lefter ca vreun sfert de ceas și de odată, se scoală drept, cu fața luminată de raza adevărului...</p>
               <p>– Știu unde sunt! acuma știu!... uf!... le-am găsit.</p>
               <p>– Unde?</p>
               <p>– În jacheta mea cenușie de vară... Cu ea eram la berărie când le-am cumpărat. Țiu minte bine, le-am pus în buzunarul de la piept, înăuntru... Acolo, sunt!... sigur!... Adu-mi jacheta!</p>
               <p>Pe cât își aducea mai limpede aminte domnul Lefter, pe atât madam Popescu se turbura, se roșea, se-ngălbenea...</p>
               <p>– Care jachetă? întreabă ea aiurită, ca de pe altă lume.</p>
               <p>– Cea cenușie.</p>
               <p>– Leftere! zice femeia punând mâna la sânul stâng, ca și cum ar fi simțit un junghi grozav.</p>
               <p>– Ce?</p>
               <p>– Am... dat-o.</p>
               <p>– Ce-ai dat?</p>
               <p>– Jacheta!</p>
               <p>– Care jachetă?</p>
               <p>– Aia cenușie!</p>
               <p>– Cui?</p>
               <p>– N-ai spus tu că n-o mai porți?</p>
               <p>– Cui? cui ai dat-o, nenorocito!</p>
               <p>– La o chivuță.</p>
               <p>– Pentru ce?</p>
               <p>– Pe farfurii.</p>
               <p>– Când?</p>
               <p>– Alaltăieri... </p>
               <p>– Alaltăieri!... fără s-o cauți prin buzunare! </p>
               <p>– Am căutat-o, răspunde femeia îngrozită de vina ei; nu era nimic.</p>
               <p>– Taci! strigă crunt d. Lefter... Pe câte farfurii ai dat-o?</p>
               <p>– Pe zece... Destul m-am tocmit: n-a vrut să-mi dea o duzină întreagă, răspunde ea fără să mai știe ce spune.</p>
               <p>– Unde sunt farfuriile?... Voi să văz farfuriile! Adu farfuriile! poruncește strașnic d. Lefter.</p>
               <p>Consoarta sa, fără să mai zică o vorbă, se supune; i le aduce și le pune pe masă. Frumoase farfurii! cu chenar dublu, unul conabiu lat pe muche, și altul pembe îngust pe buză. Domnul Lefter ia una ș-o sună - porțălan.</p>
               <p>– Bravo! bun gust ai! zice rânjind sardonic. </p>
               <p>Și, pac! trântește una jos... țăndări! și pe urmă, paf! alta asemenea.</p>
               <p>– Leftere!</p>
               <p>– Așa sunt eu, galant, cocoană! când am chef, sparg; sparg cocoană, când am chef, farfurii de câte zece mii de franci una! sparg, mă-nțelegi, sparg al dracului!</p>
               <p>Și iar pac! paf! până la a din urmă, pe când cocoana se scutură la fiecare, parcă ar arde-o cu un bici de foc. După ce le isprăvește pe toate d. Popescu își scoate batista, își șterge sudoarea frunții și se așează grav pe scaun, apoi, cu tonul sever, dar calm, al judecătorului ne-nduplecat către criminalul care-i stă de față-n picioare:</p>
               <p>– La care chivuță? o știi?</p>
               <p>– La Țâca, aia tânără frumoasă, care vine totdeauna pe aici, răspunde vinovata, plângând cu inima frântă de târzie căință.</p>
               <p>– Știi unde se află această chivuță?</p>
               <p>– Zice că stă tocmai la margine, în mahalaua Farfurigiilor.</p>
               <p>– Destul, nenorocito! </p>
               <p>Peste un ceas, pe-nserate, o birje trece în goana mare prin strada Emancipării din Farfurigii: pe capră, alături cu birjarul, un sergent; în fund, d. Lefter și d. căpitan Pandele: iar, dinainte, încă un sergent și d. comisar al secției respective, Turtureanu, deja cointeresat cu cinci la sută asupra câștigului - se-nțelege, câștig, dacă se vor găsi cele două bilete. Comisarul știe unde stă chivuța Țâca.</p>
               <p>Birja, trecând din greu prin noroi, se oprește în sfârșit în apropierea unei cocioabe de pământ, care șade singuratică pe un peș, pe un maidan. Comisarul postează pe sergenți, pitulați, în dosul cocioabei, după regula strategică consacrată la călcări de vizuini; le face semnul clasic al lui Harpocrates, ș-apoi trece, urmat de d. căpitan și de d. Popescu, să bată la ușe... O fetică zdrențuită vine să deschiză. În sălița luminată de pălpăiala a câțiva tăciuni de pe vatră, miroase strașnic a carne cu prune: o țigancă bătrână pregătește de cină. Țoți trei vizitatorii se dau înapoi pe prispă punându-și mâna la nas.</p>
               <p>– Unde-i mă-ta, fa? întreabă d. comisar.</p>
               <p>– Trebuie să vie acuma, zice copila uitându-se sperios la cei trei domni.</p>
               <p>– Aprinde-un muc de lumânare și hai de ne du în odaie, s-o așteptăm. Fata stă la-ndoială.</p>
               <p>– Haide! se răstește d. Turtureanu... și toți trei intră, împingând pe fată-nainte.</p>
               <p>– Da ce e? întreabă bătrâna, ridicându-se de la vatră, unde sta stârcită.</p>
               <p>– Avem treabă cu fie-ta, cu Țâca...</p>
               <p>– Lipsește ceva dintr-o casă... știe ea ce lipsește, adaogă d. Lefter.</p>
               <p>– Vai de mine! boiarule, zice bătrâna... N-are Țâca obiceiul... La toate casele boierești o cunoaște pe Țâca... la toate cocoanele mari o știe pe Țâca...</p>
               <p>– Haide! nu mai lungi vorba, comandă d. căpitan Pandele, ș-aprinde! cât vrei să mă ții în picioare?</p>
               <p>– Iac-aprinz... Da nu se poate, Țâca, boiarule! să ferească Dumnezeu! eu, pântru Țâca, poci să-mi pui mâna-n foc pântru Țâca... Poate, altă chivuță...</p>
               <p>Și zicând aceasta, baba a aprins o lumânare de seu ș-a trecut în odaie, urmată de boieri. Odaia are două paturi, o masă, o laviță, un scaun și o sobiță de tuci. Pe amândouă paturile, stau grămezi de haine, încălțăminte, pălării, șaluri purtate, pe sub paturi și pe laviță fel-de-fel de mărfuri de farfurărie și sticlărie...</p>
               <p>La vederea mormanelor de vechituri, d. Lefter tresare; se repede și-ncepe să scotocească luând și examinând pe rând bucățică cu bucățică, fir cu fir. Câte reflexiuni ironice, picante, sentimentale, se pot face asupra unei așa grămezi pestrițe de vechituri, cu privire la zădărnicia lumii trecătoare prin care au trecut și ele o clipă, nouă, neveștejite! Dar d. Lefter n-are vreme să filosofeze... el caută... caută mereu... Fatalitate! jacheta cenușie nu se află. Când gânduri peste gânduri îi clocotesc în cap, iacătă și Țâca, d-abia ducându-și coșul plin de vechituri nouă, foarte obosită de alergătura zilii-ntregi și flămândă: de departe i s-au umflat nările ca răspuns la chemarea generosului miros de pe vatră.</p>
               <p>Cum intră, o înconjură toți trei musafirii; d. Lefter o ia de pept:</p>
               <p>– Unde mi-e jacheta?</p>
               <p>– Care jachetă?</p>
               <p>– Jacheta a cenușie...</p>
               <p>– Care jachetă cenușie?</p>
               <p>– Jacheta cu biletele...</p>
               <p>– Care belete, boiarule?</p>
               <p>– Te faci că nu știi, gașperiță!</p>
               <p>– Să mă trăsnească Dumnezeu! să hie al dracului!</p>
               <p>– Mai bine, spune drept, zice d. Turtureanu.</p>
               <p>– Dacă spui ai bacșiș bun, adaogă d. căpitan Pandele.</p>
               <p>– Ce sa spuie boiarule! zice bătrâna apilpisită: ce să spuie? vai de păcatele noastre, dacă nu știe... auzi colo! ce sa spuie?</p>
               <p>– Taci tu! zbiară d. Turtureanu și-i dă brânci babei cât colo în săliță.</p>
               <p>Baba își face cruci, iar copila tremură ca varga lângă vatră, unde prunele sfârâie tare-n cratiță.</p>
               <p>– Să n-aibă parte!... dă să zică Țâca.</p>
               <p>– Na-i fost tu, o-ntrerupe d. Lefter, în strada Pacienții numărul 13, la madam Popescu, madam Lefter Popescu, o damă - naltă, subțirică, frumoasă, oacheșă, casele ale verzi cu geamlâc, care are o aluniță cu păr d-asupra sprâncenii din stânga și se poartă legată la cap cu roșu?</p>
               <p>– Ba, am fost.</p>
               <p>– Atunci, de ce minți?</p>
               <p>– Ba, nu minț, boiarule; am fost. Ei?</p>
               <p>– Nu ți-a dat pe zece farfurii, că n-ai vrut să dai o duzină-ntreagă, cu chenar conabiu lat pe muche și altul pembe îngust pe buză, o jachetă cenușie?</p>
               <p>– Ba, mi-a dat.</p>
               <p>– Atunci, de ce minți?</p>
               <p>– Nu minte, boiarule! zice bătrâna din săliță.</p>
               <p>– Taci tu!... Unde e jacheta?</p>
               <p>– E pa mine... o port pa dedesubt.</p>
               <p>– Ca să nu te prinz!</p>
               <p>– Ba, sa hie al dracului care n-o poartă de frig... Sunt borțoasă, boiarule... alerg toată zâulica pân zloată - bogdaproste, îmi țâne cald la pântece și la șale.</p>
               <p>– Dezbracă-te, poruncește d. Lefter.</p>
               <p>– Iaca...</p>
               <p>Și Țâca începe a-și lepăda țoalele de pe ea. Tocmai dedesubt de tot, peste cămașe, se vede jacheta cenușie. D. Lefter repede o caută-n buzunarul de la piept; chivuța se strâmbă, că se gâdilă la sân. În buzunar, nimic; dar în fund are o descusătură... desigur o fi căzut în căptușeală. Țâca scoate și o dă d-lui Lefter, care o descoase cu briceagul din toate tighelurile... În căptușală, nimic și iar nimic.</p>
               <p>– Ce mi-ai făcut biletele? răcnește îngrozitor cu pumnii-n-cleștați d. Lefter, pe când ceilalți doi o strâng de aproape într-un colț.</p>
               <p>– Care belete? zbiară și chivuța ca o nebună ș-apoi, schimbând tonul, strigă tare către baba din săliță în țigănește: "Săi, că se sfarojesc prunele de tot!"</p>
               <p>– Ce ai spus pe țigănește? urlă d. Lefter.</p>
               <p>– Hauleu! începu să se bocească baba și copila, ce năpaste a fost să cază pe noi!</p>
               <p>– Să-mi scoți biletele! scrâșnește d. Lefter; să-mi scoți biletele, hoațo! că te omor, mă-nțelegi? te omor!</p>
               <p>Și-i trage Țâchii o palmă, s-o năucească. Atunci, toate trei femeile se pornesc pe răgete, să crezi că s-a aprins o cușcă cu pantere. D. Turtureanu dă într-o parte pe d. Lefter și cu gravitate:</p>
               <p>– Las-o mă rog... Las' că spun dumnealor la secție. Apoi iese-n ușă, dă un țignal; sergenții răsar ca din pământ, și haide! le-au pornit pe nemâncate...</p>
               <p>Toată arta d-lui Turtureanu a rămas infructuoasă... Femeile nu știau nimic despre bilete... Cu tot zelul său, nu putuse depăși limitele prudenții; de aceea, el spunea seara la berărie d-lui Lefter și căpitanului:</p>
               <p>– Cu baba și cu fata, de! merge să le mursici mai zdravăn; dar cu Țâca, nu prea, fiindcă, e pardon, în poziție; dacă se întâmplă la secret vreun avort... Nu știi dumneata? Astăzi nu mai poți conta pe inferiori... și nici pe superiori! S-aude... Gazetele atât așteaptă ca să ne persecute... Dar îți spun eu că nu e! Biletele n-au fost în jachetă; pot face prinsoare pe ce poftești... Să vezi când ți-o mai trece nițel asta... cum să zic? amorul-propriu, - așa e tot omul la început când îi vine o surpriză de așa un câștig - să vezi, ai să dai peste ele acasă.</p>
               <p>D. Lefter susține că Țâca i-a furat biletele - chivuțele și jidanii nu sunt proști: când cumpără haine vechi, le purică pân toate-ndoiturile.</p>
               <p>– Ia, dă-mi-le, mă-nțelegi, la discreție, să stau eu cu dumnealor în tete-a-tete la secret... Să vezi cum scot biletele...</p>
               <p>Și zicând aceasta, se uită cruciș, fioros și scrâșnește din dinți. D. Turtureanu răspunde făcând teorii asupra instrucțiunei criminale pe temeiul îndelungatei d-sale experiențe în serviciul siguranței publice. Așa, femeile rabdă mai mult, sunt mai piloase decât barbații. Dintre bărbați, bulgarii întrec pe toți la răbdare; mai puțin ca toți rabdă țiganii și țigancele mai puțin de cât toate: cum le strângi puțin în corset, "stai că spui, mânca-te-aș!"</p>
               <p>De aceea le slăbise pe chivuțe, lăsându-le însă tot la secret nemâncate, să se mai gândească - poate!... dar nu-i vine să crează. </p>
               <p>Pe când vorbește d. Turtureanu, d. căpitan Pandele citește gazeta de seară, iar d. Lefter ascultă dus pe gânduri. La un moment, d. Popescu se face palid: un domn a intrat în berărie și trece pe lângă masa lor către fund. Este șeful său de la minister, un tip foarte posomorât și din cale afară aspru. D. Lefter se scoală și salută; șeful d-abia moțăie din cap și se așează la o masă puțin mai departe.</p>
               <p>– Uite, zice d. căpitan și arată și celorlalți gazeta care scrie:</p>
               <p>"Precum se știe, cele două mari loterii s-au tras zilele trecute. Numerile care au câștigat loturile cele mari, de câte 50.000 lei sunt: la Constanța-Universitate, 076.384 - la București-Astronomie, 109.520.</p>
               <p>Un lucru curios însă; până acuma, fericiții posesori ai numerilor câștigătoare nu s-au prezentat să-și reclame dreptul. Pentru numeroșii noștri cititori și gentilele noastre cititoare, în rândurile cărora am dori din suflet să se afle câștigătorii, amintim că, după șase luni de la trageri, nu se mai poate sub nici un cuvânt reclama vreun câștig. Sumele nereclamate până la termenul fatal trec de drept la fondurile societăților respective."</p>
               <p>Cu tot respectul ce i-l insufla d-lui Lefter șeful său, care-l ochia pe sub sprincene din când în când cu privirea plină de "mustrare - adică: "Dumneata ne tragi pe sfoară; scrii că ești bolnav, ca să-mi lipsești de la datorie, și pe urmă-mi bați berăriile... Bravo!" - cu tot respectul acela foarte legitim, d. Popescu nu se putu stăpâni la propoziția finală din notița gazetei, și izbucni într-un hohot de râs, un râs vânăt:</p>
               <p>– Hahaha! să știi nene Turturene, că le găsim tocma a doua zi după termen... îmi cunosc eu norocul!... Hahaha!</p>
               <p>Râsul și vorbele acestea au făcut pe d. căpitan Pandele să sară din loc. El, care până aci păstrase o atitudine calmă, mai presus de orice laudă, a trebuit în sfârșit și el să izbucnească... Imputări amare de neglijență, de indiferență, de imprudență! Când are cineva hârtii de valoare așa de mare, nu le lasă să se târâie astfel de colo până colo... Trebuie să fie cineva prea sec! Așa trebuie să pați când faci afaceri de o sută de mii de franci cu un zevzec! ș.c.l... Și asupra acestora d. căpitan pleacă, spumând și înjurând ca un grad inferior. D. Lefter parcă n-a auzit nimic; bate toba încetinel cu deștele pe marmura mesii.</p>
               <p>Peste câteva momente, domnul șef, care a plătit paharul său de bere, se scoală și, trecând spre ușă pe lângă masă, zice:</p>
               <p>– Domnule Popescu, dacă dumneata nu mai vrei să vii la serviciu, atunci, te rog, cel puțin trimite mâine cheia sertarului, unde ai acte publice în întârziere.</p>
               <p>– Am fost bolnav, domnule șef.</p>
               <p>– Mofturi!...</p>
               <p>– Parol, domnule șef; mâine viu negreșit.</p>
               <p>– Te rog! zise scurt și apăsat șeful și plecă fără să salute. D. Turtureanu se uită la ceas... Târziu! Trebuie să meargă la serviciul de noapte: peste un ceas trece inspectorul pe la secție. Pleacă; d. Lefter pleacă după el. Să aruncă într-o birjă; d. Lefter se aruncă după el.</p>
               <p>– Merg și eu la secție, nene Turturene, s-o mai văz pe hoață! D. Turtureanu se-nvoiește numai după ce amicul își da cuvântul solemn de onoare că n-are să mai fie violent, n-are să mai facă nimic femeilor arestate. Pe drum, d. Popescu promite amicului său să-i ridice partea din câștig de la cinci la zece ta sută, dacă se găsesc biletele.</p>
               <p>– Pe viitorul și pe onoarea mea! nene Turturene! </p>
               <p>Au sosit... Nenorocire!... Inspectorul trecuse pe la secție adineauri; cercetase la secret, notase ceva foarte supărat, în portofel, și liberase pe cele trei femei, îmbunându-le cu vorbe blânde.</p>
               <p>– De mare belea mi se pare că m-ai dat, nene Popescule, cu ipohondriile dumitale! a zis d. comisar. </p>
               <p>D. Lefter atunci a-nceput să se vaite.</p>
               <p>– Prin urmare, care va să zică, dacă nici dv., poliția, nu ne protejați contra bandiților, atunci, mă rog, ce mai rămâne? Am înțeles, care va să zică, cum merge chestia! Nu vă săturați nici cu zece la sută? Cât vreți, cât poftiți, domnule? șaptezeci? nouăzeci? sută la sută?</p>
               <p>Și apoi o cascadă, un torent de invective la adresa autorității, care e compusă din pungași, din zbiri complici cu briganzii! exemplu: d. inspector, care s-a învoit cu țigancele...</p>
               <p>– Frumos! sublim! adaogă, după o pauză de resuflu, d. Popescu, cu un ton de acră ironie.</p>
               <p>Ș-apoi, schimbând tonul, cu glasul tunător:</p>
               <p>– Rușine pentru acest început de secol! de trei ori rușine!</p>
               <p>Prudența și amiciția au oprit pe d. Turtureanu să nu-i dreseze cuvenitul proces-verbal pentru insultă adusă autorității în exercițiul funcțiunei, și poate că tot i l-ar fi dresat dacă, asupra ultimelor cuvinte d. Lefter n-ar fi ieșit în fuga mare ca un nebun, strigând că se duce să reclame la parchet.</p>
               <p>Era cam pe la rândul al treilea al salipgiilor; mijea bine de ziuă, când d. Lefter, după ce rătăcise atâta vreme prin mahalale, ajunse în sfârșit în maidanul din strada Emancipării, în fața cocioabei, de unde ridicaseră aseară pe cele trei chivuțe...</p>
               <p>Poate... poate că rugăciunea să biruie ce n-a putut birui violența... și d. Popescu bate cu sfială la ușa sărmanei locuințe... Nici un răspuns... Mai bate odată, tot așa de discret... Același rezultat... Să bată mai cu inimă!... Dar mai multă inima n-are... Se apropie în vârful galoșilor de ferestruică și ascultă ce să fie înăuntru... În tăcerea dimineții umede și neguroase, se aud bine horcăieli... Femeile, zdrobite de împrejurările prin care trecuseră, dormeau duse.</p>
               <p>D. Lefter șezu pe marginea de lemn a prispii și aprinse o țigaretă... Șezu cât șezu așa, meditând un discurs bine simțit pentru a convinge pe chivuțe că niște femei muncitoare pot câștiga o avere într-un chip onorabil, fără să caute a ruina pe un om, de la casa căruia au câștigat totdeauna o bucățică de pâine... Ar fi păcat! și mai la urmă, el a dat de știre: biletele sunt anulate; dar zece, cinsprezece la sută, da! o avere necalculabilă, care le pică din cer: bogate, independente și... oneste, ș.c.l...</p>
               <p>Deodată, se aude zgomot ușor în casă... în sfârșit, s-au deșteptat... Musafirul se scoală-n picioare, tușește și pune mâna pe bordul pălăriei. În același moment ușa se deschide și se arată-n prag chipul nețesălat al fetii:</p>
               <p>– Haoleu, mamă! săriți! c-a venit hăla iar! Femeile sar degrab:</p>
               <p>– Iar ai venit, nebunule? țipă Țâca.</p>
               <p>– Ai venit iar la belete, ai? urlă bătrâna. Și, până să n-apuce d. Popescu să salute măcar, se pomenește fleașc! drept în ochi, o strachină cu prune sleite!</p>
               <p>– Na belete!</p>
               <p>– Să pui să ne omoare, nevinovate, la poliție, ai? oțule! </p>
               <p>Și după ce i-au luat văzul, trege-i pumni, palme, și pe urmă care cu ce apucă, baba cu o cratiță, fata cu o scurtătură de lemn și femeia cu un târn, și dă-l tava pân noroi:</p>
               <p>– Na belete! na belete!! na belete!!!</p>
               <p>Când au ostenit bine chivuțele, a plecat și d. Lefter destul de ostenit și dumnealui dar repede, și cu capul gol, de degrab ce-i era, - și chivuțele după el:</p>
               <p>– Ho! Ho! nu mai vrei belete? să mai vii la belete! ho! oarrba!!</p>
               <p>Pe la șeapte și jumătate d. Popescu era acasă. Consoarta sa nu dormise toată noaptea de grijă. Cocoana, văzând halul omului, s-a pornit pe plâns... De cu seara, venise un prieten de la minister și lăsase o scrisoare...</p>
               <p>O citește:</p>
               <p>"Dragă Leftere, </p>
               <p>Astăzi, când am plecat de la canțilerie, d. Georgescu, șeful, mi-a zis să te anunț că, dacă mâine nu vii la serviciu, poți să nu mai vii deloc, căci face raport de destituire și pune să spargă broasca sertarului tău, unde ai încuiat dosarul cu afacerea Goldstein. Au venit astăzi trei deputați și au făcut gură că se trăgănează lucrurile. De mâne, începem pe cât o ține Camera, canțileria la 8 dim. Te rog, în interesul tău, vină negreșit. Șeful e turbat rău.</p>
               <p>Al tău fidel amic, </p>
               <p>MITICUȚĂ"</p>
               <p>La opt și cinci, d. Lefter, spălat și premenit, suie treptele ministerului. întreabă pe aprod:</p>
               <p>– Șeful a venit?</p>
               <p>– Acușica, răspunde aprodul. A ordonat să mergeți imediat la dumnealui.</p>
               <p>D. Popescu grăbește și intră foarte umilit. Șeful, care se plimbă de colo până colo, cu mâinile în buzunar, cum îl vede, se oprește:</p>
               <p>– Ai venit, domnule?</p>
               <p>– Da, domnule Georgescu...</p>
               <p>– Aici nu sunt domnul Georgescu, domnule! aici sunt domnul șef... Să-mi aduci la moment dosarul afacerii Goldstein... Și altădată, să știi că te dau afară! Statul nu plătește impiegații, ca să facă beții noaptea și ziua să zacă - uite ce prăpădit ești! - în loc să vie la datorie... M-ai auzit? Mergi de-mi adu dosarul!</p>
               <p>Impiegatul iese împleticindu-se. Se duce la masa lui de lucru, descuie sertarul și apucă nervos un vraf de hârtii. Când dă să pună vraful pe masă, scapă pântre dește jos o hârtiuță mică îndoită. S-apleacă - o ridică — o privește lung — dă un țipăt...</p>
               <p>Toți zeii! toți au murit! toți mor! numai Norocul trăiește și va trăi alături cu Vremea, nemuritoare ca și el!… Sunt aci!... aci biletele!... aci era soarele strălucitor căutat atâta timp orbește pe-ntuneric!</p>
               <p>D. Lefter e liniștit - acea liniște a mării, care, înțelenită în fine, vrea să se odihnească după zbuciumul unui năprasnic uragan: fața ei este senină, fără creț, pe când în fundu-i zac atâtea sfărâmâturi de corăbii înghițite pe de-apururi, înainte de a fi putut ajunge la liman!</p>
               <p>El ascunde-n sân, între flanelă și piele, într-un plic de pânză, cele două bucățele de hârtie tipărite conabiu, ca muchea unor farfurii pierdute pe veci. Surâzând de această reminiscență vizuală, se încheie la jiletcă fără pripă, se așează bine în jețul său de mușama și așterne cu mâna sigură pe o coală de hârtie ministerială, următoarea compoziție, care, sub forma-i laconică, ascunde atâta ironie:</p>
               <p>Domnule Ministru,</p>
               <p>"Sănătatea mea prea delicată nu-mi permite să mai suport asprimile de tot felul ale serviciului.</p>
               <p>Vă rog dar respectuos să binevoiți a-mi primi demisia din postul ce ocup la acest onor minister.</p>
               <p>Binevoiți etc."</p>
               <p>"ELEUTHERIU POPESCU".</p>
               <p>Ia apoi dosarul și demisia și intră hotărât la șeful, care lucrează cu nasul vârât în hârtii:</p>
               <p>– Domnule șef, iată dosarul Goldstein.</p>
               <p>– Bine, răspunde superiorul fără să ridice capul. Lasă-l aici.</p>
               <p>– Și mai iată, "domnule Georgescu", vă rog foarte mult, și demisia mea.</p>
               <p>– Bine... Las-o aici.</p>
               <p>– Vă salut.</p>
               <p>– Bine... Du-te.</p>
               <p>După zece minute, omul care a scuturat în fine jugul nesuferitei robii, intră la bancherul unde au fost depuse biletele en gros.</p>
               <p>– Mă rog, unde se încasează câștigurile de la lotăriile care s-au tras alaltăieri?</p>
               <p>– Fondul e depus la casa de depuneri, dar poate cineva să le-ncaseze și prin noi. Aveți vreun bilet câștigător?</p>
               <p>– Am două câștigătoare, răspunse fără afectare d. Popescu, și arată de departe biletele, ținându-le grațios între două degete.</p>
               <p>– Sunt câștiguri mari?</p>
               <p>– Măricele... Am amândouă câștigurile mari! Bancherul deschide niște ochi plini de admirație și zice, dând să ia biletele:</p>
               <p>– Dați-mi voie, mă rog.</p>
               <p>Dar d. Lefter retrage încetinel mâna, desdoiește biletele și întreabă: </p>
               <p>– N-aveți listele oficiale?</p>
               <p>– Ba da. Iată-le.</p>
               <p>– Mă rog, zice d. Lefter cu vorbă respicată, Avem odată: zero-șapte-zeci-și-șase-de-mii-trei-sute-opt-zeci-și-patru Universitate-Constanța.</p>
               <p>– Nu, răspunde bancherul: una-sută-și-nouă-mii-cinci-sute-două-zeci.</p>
               <p>– Dă-mi voie, nu mă-ncurca: una sută-și-nouă-mii-cinci-sute-două-zeci - București-Astronomie.</p>
               <p>– Ba, pardon, zice bancherul... București-Astronomie zero-șapte-zeci-și-șase-de-mii-trei-sute-opt-zeci-și-patru.</p>
               <p>D. Lefter nu-și dă seama bine de ce, dar simte o sfârșeală, și cade, alb ca porțelanul, pe un scaun lângă cantoră, întinzând machinal mâna cu biletele. Bancherul le ia se uită bine la liste, la bilete, la posesorul lor, și zâmbind și el fără afectare zice d-lui Lefter, care ascultă stupid:</p>
               <p>– Uite ce e, stimabile: v-ați înșelat. Și iacă de unde provine... Dumneata ai... Ciudat lucru, ce-i drept... Cum s-a întâmplat!... Al dracului!... Dumneata ai la una tocmai numărul care a câștigat la cealaltă și...</p>
               <p>– Și ce?</p>
               <p>- ... și viceversa.</p>
               <p>Cum aude cuvântul viceversa, d. Lefter se face vânăt ca ficatul și se ridică izbucnind cu o volubilitate supremă:</p>
               <p>– Vice-versa! Nu se poate, domnule! peste poate! Vice-versa! Asta-i șarlatanie, mă-nțelegi! Vă-nvăț eu minte pe d-voastră să umblați d-acu-ncolo cu infamii, și să vă bateți joc de oameni, fiindcă este o exploatare și nu vă mai săturați ca vampirii, pierzând toată sudoarea fiecare om onest, deoarece se-ncrede orbește-n mofturile d-voastră și cu tripotajuri ovreiești de bursă, care suntem noi proști și nu ne-nvățăm odată minte ca să venim, mă-nțelegi, și să ne revoltăm... da! să ne revoltăm! Așa să știți: proști! proști! proști!</p>
               <p>Ș-a-nceput să se jelească, să se bată cu palmele peste ochi și cu pumnii în cap și să tropăie din picioare, făcând așa un tărăboi, încât a trebuit bancherul să ceară ajutorul forței publice ca să scape de d. Lefter... </p>
               <p>Dacă aș fi unul din acei autori care se respectă și sunt foarte respectați, aș încheia povestirea mea astfel...</p>
               <p>...Au trecut mulți ani la mijloc.</p>
               <p>Într-un târziu, cine vizita mânăstirea Țigănești, putea vedea acolo o mică bătrână, oacheșă, înaltă și uscată ca o sfântă, cu o aluniță mare păroasă d-asupra sprincenei din stânga și cu privirea extatică. Ea nu scotea un cuvânt, nu voia să răspunză la nici o întrebare; nu făcea nici un rău, era dimpotrivă foarte blândă. O singură apucătură denunța oarecum că, sub fruntea ei senină, clipea o minte cu reazimul dezrădăcinat: toată ziulica, maica Elefteria culegea, te mir pe unde le mai găsea, cioburi de străchini, pe care le ascundea cu scumpătate în scunda ei chiliuță.</p>
               <p>Tot într-un timp, colo departe, în haosul zgomotos al Bucureștilor, trecătorii puteau vedea un moșneag micuț, intrat la apă și scofâlcit, plimbându-se liniștit, cu acea liniște a mărei, care, potolită în sfârșit, vrea să se odihnească după zbuciumul unui năprasnic uragan. Bătrânelul se plimba regulat, - dimineața, de colo până colo pe dinaintea Universității - seara, cum răsăreau aștrii, de jur împrejurul Observatorului pompierilor de la bifurcarea bulevardului Pake, - șoptind mereu, cu un glas blajin, același cuvânt: "Vice-versa!... da, vice-versa!”... - cuvânt vag ca și vagul vastei mări, care sub fața-i fără creț, ascunde-n tainicele-i adâncuri stâncoase cine știe câte corăbii, zdrobite înainte de a fi ajuns la liman, de-a pururi pierdute!</p>
               <p>Dar... fiindcă nu sunt dintre acei autori, prefer să vă spun drept: după scandalul de la bancher, nu știu ce s-a mai întâmplat cu eroul meu și cu madam Popescu.</p>
            </div>
            <div type="div2">
               <head>În vreme de război</head>
               <div type="div3">
                  <head>I</head>
                  <p>În sfarșit ceata de tâlhari căzuse prinsă în capătul pădurii Dobrenilor. Doi ani de zile, vreo câțiva voinici, spoiți cu cărbuni pe ochi, foarte-ndrăzneți și foarte cruzi, băgaseră spaima în trei hotare. Întâi începuseră cu hoția de cai; apoi o călcare, două cu cazne; pe urmă omoruri. Între altele făcuseră acum în urmă o vizită despre ziuă lui Popa Iancu din Podeni.</p>
                  <p>Popa era un om cu dare de mână; rămas văduv, deși foarte tânăr, trăia cu maică-sa. Îi mergeau treburile cât se poate de bine. În timp de un an și jumătate, cumpărase două sfori de moșie, ridicase un han și o pereche de case de piatră; vite multe, oi, cinci cai, și mai avea, se zice, și bănet. Astea băteau la ochi, toată lumea credea că popa găsise vreo comoară. La așa stare, trebuia, se-nțelege, să se oprească ochii tâlharilor.</p>
                  <p>Într-o seară, Iancu a făcut prostia să rămână acasă singur de tot: pe bătrână a trimis-o cu trăsura la târg, cu un băiat; pe un argat l-a mânat la câmp, pe alți doi, cu carele, după lemne la pădure. După miezul nopții, iacăte oaspeții negri: l-au legat, l-au schingiuit și i-au luat o groază de bani. Norocul bătrânei că lipsea; făcea poate greșala să țipe, și tâlharii o omorau, cum s-a și întâmplat în altă parte cu o babă, peste câteva zile.</p>
                  <p>De mirare însă un lucru – popa avea un buiestraș minunat și două iepe de prăsilă: nu i le-au luat. Dar ceva și mai curios – câinii din curte, niște dulăi ca niște fiare, nu dedaseră măcar un semn de viață! Hoții au fel-de-fel de meșteșuguri ca să adoarmă câinii cei mai sălbatici; le dă pesemne un fel de mâncare descântată ori cine știe ce.</p>
                  <p>Pe preot l-au găsit a doua zi într-un târziu legat butuc, cu mușchii curmați de strânsura frânghiilor, cu călușu în gură, d-abia mai putând geme. L-au dezlegat degrab, și bietul om a povestit, gâfâind și cu mintea pierdută de groază, tot ce pătimise.</p>
                  <p>Nu trecură nici două săptămâni și se auzi de altă călcare – aceea, în adevăr, spăimântătoare.</p>
                  <p>
                     <lb/>Dar în sfârșit fărădelegea asta fusese cea din urmă. Oamenii spoiți cu negru căzuseră în lanțurile justiției az-noapte, tocmai când se porneau la o nouă ispravă. Vestea aceasta se împrăștiase într-o clipă ca o lumină liniștitoare peste câtetrele hotarele bântuite.</p>
                  <p>Către seară se întorcea acasă, călare pe buiestrașul lui, popa Iancu. Și calul și omul erau zdrobiți de umblet. De trei zile popa alergase după daraveri de negustorie, - vindea vite și cumpăra porci. Pe unde umblase n-aflase nimica de prinderea tâlharilor. Maică-sa îl aștepta cu masa; fiul n-avea poftă de mâncare; îi era degrabă să meargă la neica Stavrache, hangiul, fratele-său mai mare.</p>
                  <p>Hangiul era foarte mulțumit: om cu dare de mână, cu han în drum – mare greutate i se luase de pe suflet. Câte nopți nu dormise el o clipă măcar cumsecade, trăgând cu urechea și așteptând cu inima sărită pe musafirii de noapte! Negreșit trebuia să-i vie și lui rândul odată și-odată.</p>
                  <p>Preotul intră în cârciumă, tocmai când d-l Stavrache se pregătea să închiză.</p>
                  <p>-Neică, zise el privind ciudat și sperios în toate părțile, aș vrea să-ți spui ceva numaidecât.</p>
                  <p>-Ce?</p>
                  <p>-Ai să vezi. Închide și aide-n odaie amândoi... am venit la d-ta ca la un duhovnic...</p>
                  <p>După aerul și tonul tânărului, fratele mai mare nu știa ce să crează; totuși înțelese că preotul avea lucruri serioase de spus. Trimise pe slugi și pe femeie să se culce, închise obloanele prăvăliei și poarta hanului, și, după ce toată lumea se liniști, intră în odăiță unde-l aștepta popa trăgând tutun și oftând greu.</p>
                  <p>-Ce e, mă?</p>
                  <p>-Am venit la d-ta ca la un duhovnic... N-aude nimeni?</p>
                  <p>-Aș! cine s-auză?</p>
                  <p>-Neică Stavrache, zise popa înecat, m-am nenorocit!</p>
                  <p>-De ce?</p>
                  <p>Popa a-nceput să plângă cu hohot și să se bată cu pumnii în cap. Neica Stavrache nu înțelegea deloc.</p>
                  <p>-Ce să mă fac?... ce să mă fac, neică?... spune d-ta, că mi-ești frate mai mare...</p>
                  <p>Ce avea preotul pe suflet? Ce să aibă? Lucru greu de-nțeles, firește; așa de greu că d-l Stavrache, mai întâi, nici n-a voit să crează.</p>
                  <p>Cum s-a putut? Omul cu greutate, proprietarul cu atâtea acareturi și cuprins, mai bogat decât multă lume dimprejur! - frate-său! preotul - să fi fost capul bandei de tâlhari! Și cu toate astea era adevărat. Dracu-l împinsese! Și nenorocitul își povesti din fir în păr toate isprăvile. Călcarea de la el fusese un marafet ca să adoarmă bănuielile. Cu câteva zile înainte, un notar de stat - era cam beat - dușman vechi al popii, întâlnindu-l la un han pe drum, i-a zis: "Bun buiestraș ai, părinte! ăsta nu mai e cal de popă, e cal haiducesc, să lase toate poterile-n urmă!" și pe urmă: "Bine-ți mai merge, părințele! mai cumpărași o sfoară de moșie! Cum de nu ți-e teamă să te calce tâlharii! pesemne că ești dres!"</p>
                  <p>Neica Stavrache ascultă în sfârșit și povestirea isprăvii din urmă de la arendașul Dărmăneștilor... Dar nu popa îl omorâse; el luptase cât putuse să-i oprească de la așa crudă faptă; ce era să le faci însă? erau îndârjiți: baba țipa și arendașul a tras cu arma - nu mai era chip să stăpânești pe băieți. </p>
                  <p>Popa scăpase din cursa întinsă la capătul pădurii numai prin întâmplare: aminteri puneau mâna poterașii și pe el... Dar toți cetașii sunt prinși... Or să-i pună la cazne.. ei au să spună tot... tot... Or să pună mâna și pe el. Și popa, apucat de cutremur, își smulgea părul din cap.</p>
                  <p>-Ce-i de făcut, neică Stavrache? scapă-mă!</p>
                  <p>-Cum?... Nenorocitule! să fugi! să piei! să te-neci mai bine decât să puie mâna pe tine! în fundul ocnei îți putrezesc oasele.</p>
                  <p>Pe când vorbea d-l Stavrache, deodată s-aud afară zgomot, strigăte și bătăi puternice în obloanele prăvăliei. Amândoi rămân încremeniți.</p>
                  <p>-Nu deschide! zice popa scoțând un revolver de subt anteriu.</p>
                  <p>Dar bubuiturile se-ndesesc, - sunt oameni mulți afară. D-l Stavrache, fără să mai asculte de stăruințele popii, care tremura ca varga, îl împinge cât colo și trece-n prăvălie. Trăgând bine cu urechea, hangiul înțelege că are a face cu o lume veselă: o ceată de răufăcători e mult mai serioasă și mai tăcută; nu râde și nu chiuiește așa cu chef pe la miezul nopții. Și d-l Stavrache a ghicit bine. Strigând: "Numaidecât!" aprinde lampa și merge să deschiză. </p>
                  <p>În adevăr, sunt vreo douăzeci de voluntari tineri, claie peste grămadă, în câteva trăsuri, conduși de un ofițer și doi sergenți rezerviști către Dunăre - la război. Poposesc două-trei ceasuri aci, să odihnească și caii; despre ziuă or să pornească; trebuie s-apuce trenul militar care trece dimineață la stația cea mai apropiată - cale de vreo patruzeci de kilometri. Sunt mușterii buni, băieți cu dare de mână, și cântă, și râd, și fac fel-de-fel de nebunii.</p>
                  <p>D-l Stavrache face tot ce poate ca să-ndatoreze pe bravii tineri. După ce au băut binișor, se aștern unul lângă altul, ticsiți, în cele două odăi mai mari ale hanului. Foarte obosiți, tinerii fără grije dorm buștean. Hangiul, posomorât, stă câteva minute la gânduri adânci; dar deodată fața i se luminează: înăuntrul frunții a scânteiat o mare inspirație. Omul trece repede în odaia unde îl aștepta cu atâta nerăbdare cainicul.</p>
                  <p>Ce și-au vorbit cei doi frați nu se poate spune, atât de-ncet și de discret și-au șoptit. E destul a arăta numai ce au făcut. Preotul Iancu s-a așezat pe un scaun în mijlocul odăiții. D-l Stavrache a luat o pereche de foarfece și a-nceput să-i reteze pletele; apoi tot mai scurt, unde mai bine, unde mai cu scări, l-a tuns la piele, muscălește. Apoi i-a tuns scurt barba, i-a săpunit-o bine și la urmă i-a ras-o cu perdaf. Toate astea foarte degrabă.</p>
                  <p>La patru despre ziuă, voluntarii s-au deșteptat, s-au pus la rând și s-au numărat. D-l Stavrache le-a făcut socoteala, a încasat suma de douăzeci și cinci de lei și, mulțumindu-le, le-a zis:</p>
                  <p>-Uite ce e... e aici un tânăr care ar vrea să meargă și el volintir cu d-v... Îl primiți?</p>
                  <p>-E vârstnic?...</p>
                  <p>-Da.</p>
                  <p>-Are părinți? ori copii?</p>
                  <p>-N-are nimic.</p>
                  <p>-Are formele gata? a întrebat ofițerul.</p>
                  <p>-Forme n-are; dar... să le faceți d-v.</p>
                  <p>-Asta nu se poate; trebuie să se prezinte la divizie.</p>
                  <p>-Da' nu s-ar putea să-l luați cu d-v. și să-și facă formele acolo unde vă duceți?</p>
                  <p>-Ba... s-ar putea.</p>
                  <p>-Atunci...</p>
                  <p>Și d-l Stavrache aduse în fața camarazilor pe <hi rend="italic">domnul</hi> Iancu Georgescu - un tânăr foarte voinic, frumos și curat, ras proaspăt - o înfățișare demnă și severă. Camarazii l-au salutat cu un "ura" puternic de s-a cutremurat hanul, și d-l Iancu Georgescu, după ce s-a sărutat de multe ori cu neica Stavrache, a pornit cu vesela bandă, fără să se mai uite înapoi.</p>
                  <p>De mult nu se mai pomenea acum în sat de preotul Iancu... Se-necase? Îl răpusăse cineva? Nici urmă nu lăsase, parcă intrase-n pământ. În locul lui se orânduise alt preot; nu-l putuseră aștepta oamenii cât lumea; nu putea rămâne sat de creștini fără liturghie.</p>
                  <p>Când d-l Stavrache se-ntorcea de la parastasul de nouă zile al maică-sii, pe la-nceputul lui decembrie - (bătrâna, după ce zăcuse de inimă-rea vreo câteva săptămâni, murise, dimineața, la 28 noiembrie) - se-ntâlni cu factorul rural... O scrisoare cu timbrul de la Turnul-Măgurele și cu data din ajunul morții bătrânii. Neica Stavrache a cunoscut slova. Repede, omul deprins a nu mai aștepta zadarnic vești de la acela pe care-l credea pierdut de-a binele, se închise în odăiță și desfăcu nervos plicul:</p>
                  <p>"Iubite neică, mai întâi nu lipsesc a cerceta despre scumpa d-v. sănătate, a dumitale și a maichii"...</p>
                  <p>D-l Stavrache își șterse ochii cu colțul șorțului și, foarte înduioșat, urmă semnele pe petecul de hârtie, sosit de așa de departe ca să aducă în liniștitul sat un fel de răsunet al zbuciumului din locurile războiului. Fugarul era dinaintea Plevnei. Se bătuse cu mare curaj și cu mult noroc în trei rânduri; luase un steag de la inamic, într-o încăierare unde ai noștri erau aproape zdrobiți; fusese numai sergent pe câmpul de onoare, căpătând "Virtutea militară" și o decorație rusească. În curând Plevna era să fie atacată cu toată puterea armatelor aliate.</p>
                  <p>Curios lucru! Cine ar fi văzut figura lui neica Stavrache, presupunând că acela ar fi fost un om deprins să descifreze înțelesuri din chipurile omenești, ar fi rămas în mirare pricepând bine că în sufletul fratelui mai mare nu se petrecea nimic analog cu bucuria la citirea veștilor despre succesul de bravură al răspopitului.</p>
                  <p>Hangiul mototoli hârtia după ce mai privi bine data: în adevăr, scrisoarea era expediată cu trei zile mai nainte de luarea Plevnei. Dar acuma... Plevna era luată - asta se zvonise oficial în toate unghiurile țării.</p>
                  <p>Primarul mai știa, tot din izvor oficial, că voluntarii au să fie liberați zilele acestea spre a se-ntoarce pe la căminuri, fiindcă războiul s-a sfârșit.</p>
                  <p>-Dar... întrebă distrat d-l Stavrache, ce s-o mai fi făcut cu tâlharii prinși astă-primăvară? </p>
                  <p>Tâlharii fuseseră osândiți la diferite pedepse și desigur erau și așezați la locurile de muncă.</p>
                  <p>"Care va să zică, clipi gândul hangiului, nici vorbă n-a fost la judecată despre popa, despre capul și gazda tâlharilor. Aoleu! Ce mai judecători!</p>
                  <p>...Dar o să-ndrăznească să se mai întoarcă?</p>
                  <p>...Dar dacă îndrăznește și se-ntoarce?... Atunci, ce-i de făcut?</p>
                  <p>...Da! dar sergentul se poate întoarce; popa, ba!</p>
                  <p>...Dar dacă-i vine așa o nebuneală sergentului să spuie că el e stăpânul averii, întâmplându-se orice s-o întâmpla! că odată a purtat barbă și plete.</p>
                  <p>...Da, dar atunci procurorul îl rade și-l tunde de-a binele.</p>
                  <p>...O veni?... n-o veni?..."</p>
                  <p>Pe când d-l Stavrache își ridică așa de sus interesanta-i clădire de ipoteze, iacătă altă scrisoare: e tot de la Turnu-Măgurele - de astă dată însă e slovă străină... Slovă străină!... Ei! lucru dracului!...</p>
                  <p>"Salutare, domnu Stavrache, n-avem onoare să vă cunoaștem, dar venim să îndeplinim rugămintea unui brav camarad, sublocotenentul Iancu Georgescu, voluntar înaintat în grad în timp de campanie, mort pe câmpul de onoare cu trei gloanțe inamice primite în pântece. Am stat la căpătâiul lui plângând până când a închis ochii. Mare păcat că s-a prăpădit așa viteaz soldat! Un moment nu a arătat lașitate; deși foarte slăbit de atîta durere și pierdere de sânge, tot glumea; zâmbind și-a cântat singur popește foarte frumos: vesnica pomenire! apoi ne-a dat adresa dumitale și ne-a rugat să-ți scriem negreșit să-l ierți, fiindcă acuma s-a spălat de sânge, și să-i spui maică-sii, bătrânii, pe care o cunoști, să-i poarte regulat de grijă sufletului. Pe urmă a-nceput să aiurească și s-a sfârșit.</p>
                  <p>Salutare: sub-loc. Marin Dobrescu; sergent major, George Popescu".</p>
                  <p>D-l Stavrache a plâns mult, mult, zdrobit de trista veste. Dar un bărbat trebuie să-și facă inimă! Nu trebuie să se lase copleșit de așa durere. A strâns bine scrisoarea; s-a spălat frumos pe ochi; a pus caii la brișcă și a plecat repede la târg să întrebe pe avocat, cu ce forme intră cineva regulat în stăpânirea averii unui frate bun pierdut, care n-are alt moștenitor.</p>
               </div>
               <div type="div3">
                  <head>II</head>
                  <p>Demult, acuma, domnul Stavrache stăpânește mirazul rămas de la frate-său, părintele Iancu, de a cărui urmă nu s-a mai putut da și despre care nici nu se mai pomenește.</p>
                  <p>Avocatul povățuise destul de limpede pe hangiu...</p>
                  <p>Un om stăpânește o avere ; cu drept ori fără drept, o stăpânește. Câtă vreme nu-l supără nimeni, câtă vreme nu se ridică nici o pretenție asupră-i, el n-are nevoie să ia nici o măsură legală. Și mai mult la urmă situația d-lui Stavrache este mai limpede decât a oricărui proprietar.</p>
                  <p>-Averea a fost a popii?</p>
                  <p>-Da, a popii.</p>
                  <p>-Făcută de el, din munca lui?...</p>
                  <p>-Cea mai mare parte.</p>
                  <p>-Popa are copii?</p>
                  <p>-N-are.</p>
                  <p>-Are femeie?</p>
                  <p>-Nu.</p>
                  <p>-Are părinți?</p>
                  <p>-Nu.</p>
                  <p>-Mai are alt frate?</p>
                  <p>-Nici unul, decât pe mine.</p>
                  <p>-Atunci... stăpânește sănătos, a adăugat avocatul, și dacă te-o supăra cineva, atunci vino la mine... Numai unul singur te-ar putea călca...</p>
                  <p>-Cine? întrebă d-l Stavrache.</p>
                  <p>-Popa.</p>
                  <p>Moștenitorul zâmbi și cu siguranță răspunse:</p>
                  <p>-Aș, nu mai poate călca, săracu!</p>
                  <p>Apoi, văzând că răspunsul său era prea sigur face o impresie ciudată avocatului, se grăbi s-adaoge cu tonul cel mai duios:</p>
                  <p>-Cine știe unde s-o fi prăpădit bietul frate-meu. dacă n-a mai venit el la avutul lui atâta amar de vreme!</p>
                  <p>Au trecut cinci ani de la război și nimeni, în adevăr, n-a supărat pe d-l Stavrache, afară decât popa Iancu volintiru, care venea din când în când, de pe altă lume, să tulbure somnul fratelui său. Avocatul avusese dreptate. Singur popa avea dreptul să neliniștească pacinica stăpânire a hangiului.</p>
                  <p>Dar orice se-ntâmplă des nu ne mai mișcă ; orice minune a treia oară trebuie să ni se pară lucru foarte firesc. Pentru aceea, hangiul primi fără multă emoție vizita înstrăinatului, care venea cine știe de unde, de departe.</p>
                  <p>D-l Stavrache stă în odăiță, căutând să desfacă niște socoteli încurcate, când intră nenorocitul fugar.</p>
                  <p>Stins de oboseală, bolnav, cu fața hiravă și cu ochii-n fundul capului ca în clipa morții, ocnașul era îmbrăcat în haina vărgată de la ocnă, de unde scăpase, ca prin minune, pilindu-și lanțurile.</p>
                  <p>Umblase prin codri nemâncat ; trecuse prăpăstii ; haina și nădragii îi erau numai zdrențe ; opincile sfâșiate ; palmele și tălpile picioarelor și gleznele pline de sânge. Dar în sfârșit, ajunsese la frate-său.</p>
                  <p>-Ticălosule! Strigă d-l Stavrache, ne-ai făcut neamul de râs! Să piei să nu te mai văd! Pleacă! Du-te înapoi de-ți ispășește păcatele!</p>
                  <p>Fugarul a plecat oftând și când a ajuns în prag: </p>
                  <p>-Nene, zice, fă-ți pomană, dă-mi o bărdacă de apă.</p>
                  <p>Atâta a putut să zică și a picat jos moale ca o cârpă.</p>
                  <p>Lui d-l Stavrache i s-a făcut milă ; s-a repezit să-l ridice ca să-l puie pe pat: nu-l putea lăsa să moară ca un câine. Ocnașul în luptă cu moartea s-a acățat de frate-său cu o mână de gât și cu alta de brațul stâng. Hangiul a dat atunci să-l salte de jos ; a incercat o dată, de două, de mai multe ori din răsputeri - degeaba: toate puterile și sudorile fuseseră de prisos ; trupul greu ca plumbul era peste putință de dezlipit de la pământ.</p>
                  <p>Hangiul simțind că se frânge de la mijloc, voi să dea drumul murindului și să se ridice în picioare ca să răsufle și să-și recapete puterile. Dar încercarea aceasta fu și mai grea decât cea dintâi: ocnașul, în ceasul morții, se încleștase cu o putere covârșitoare de gâtul și de brațul hangiului.</p>
                  <p>Se opinti încă o dată cu supremă energie, ridică de la pământ pe nenorocit ; dar acesta fu apucat de un cutremur grozav, se zbătu din toate încheieturile și, biruind cu greutatea-i de mortăciune cea din urmă putere de împotrivire a lui Stavrache, îl îngenunche, îl trânti jos și-i puse, ca un luptător teafăr, genunchiul pe piept. Apoi începu să râză ca un nebun scrâșnind din dinți și-i zise:</p>
                  <p>-Gândeai c-am murit, neică?</p>
                  <p>A stat mult d-l Stavrache supus sub călcâiul ocnașului ; mult a suferit în ochi rânjeala acelei fiare. Dar când nebunul a voit să-l sugrume, atunci hangiul, smintit și el de frica morții, a făcut o săritură deznădăjduită... Ocnașul a sărit cât colo ca un mototol, a bufnit în ușă, ușa s-a deschis de perete, și mototolul a pierit în întunericul nopții.</p>
                  <p>D-l Stavrache era-n picioare, în mijlocul odăii, tremurând din toate încheieturile și făcându-și cruci peste cruci... Dor de frate - bine ; dar urâtă vizită. </p>
                  <p>Până la ziuă, d-l Stavrache s-a plimbat prin odaie de colo până colo ; s-a-nchinat într-una rugându-se fierbinte pentru odihna sufletului răposaților, și a băut mereu rachiu bun, ca să-și îndepărteze gândurile rele.</p>
                  <p>A doua zi s-a dus la biserică și a aprins lumânări pentru sufletele morților. Apoi, deși zdruncinat, și-a văzut omul de daraveri, mai pe ici, mai pe colea... mai cu seamă și-a petrecut vremea cu niște vin care pornise să se turbure și să se oțețească... acu era limpede ca untdelemnul franțuzesc și dulce ca mustul năsprit. Toată ziua nu i-a cerut inima nimica ; a băut doar două-trei năstrape de zeamă de varză ; tocmai înspre seară de tot a gustat nițel pește sărat cu usturoi și a băut câteva pahare de vin nou. Pe urmă s-a-nchinat frumos și s-a culcat cu gândul la cine știe ce.</p>
                  <p>.......................................................................................................................</p>
                  <p>Afară plouă mărunțel, ploaie rece de toamnă, și boabele de apă prelingându-se de pe streșini și picând în clipe ritmate pe fundul unui butoi dogit, lăsat gol într-adins la umezeală, făceau un fel de cântare cu nenumărate și ciudate înțelesuri. Legănate de mișcarea suntelor, gândurile omului începură să sfârâie iute în cercuri strâmte, apoi încet-încet se rotiră din ce în ce mai domol, în cercuri din ce în ce mai largi, și tot mai domol, și tot mai larg. Când cercul unui gând ajunse-n fine așa de larg încât conștiinții îi era peste putință din centru să-l mai urmărească din ce se tot depărta - omului i se pare c-aude afară un cântec de trâmbițe... militari, desigur.</p>
                  <p>Hangiul ascultă mai bine: cântecul strălucește din ce în ce mai tare. Se apropie.</p>
                  <p>D-l Stavrache iese afară pe prispa cârciumii. </p>
                  <p>E o zi luminoasă de primăvară.</p>
                  <p>În adevăr niște militari, o companie care urcă la deal în marș de paradă. Tot satul: oameni, copii, câini fac alai după militari.</p>
                  <p>Au ajuns în fața hanului. Căpitanul comandă oprirea pe loc.</p>
                  <p>Hangiul rămâne trăsnit: Căpitanul!</p>
                  <p>Căpitanul bagă sabia în teacă și înaintează către d-l Stavrache ; acesta se dă pas cu pas mereu înapoi până în cârciumă, închide repede ușa și-ncearcă s-o încuie ; dar până să clipească, ușa sare din țâțâni și căpitanul s-arată-n prag și, râzând cu hohot, strigă:</p>
                  <p>-Gândeai c-am murit, neică?</p>
                  <p>Stavrache trece-n tindă - căpitanul - după el ; fuge în odăiță - degeaba: nesuferita arătare îl urmărește de aproape. Nemaiputând răbda prigonirea, hangiul se repede sălbatic și apucă de gât pe căpitan ; acesta se lasă fără a face o mișcare.</p>
                  <p>Hangiul se-ndârjește și-l strânge de gât, îl strânge din ce în ce mai tare: simte cum degetele-i pătrund în mușchii grumazului strivindu-i, afundând beregata, sfărâmând încheietura cerbicii. Dar cu cât strânge mai tare cu atât chipul căpitanului se luminează ; cu cât el scrâșnește, cu atât militarul râde mai zgomotos și mai vesel. Și când d-l Stavrache își descleștează degetele amorțite și cade pe o laviță, căpitanul îl întreabă:</p>
                  <p>Gândeai c-am murit, neică?</p>
                  <p>Și rămase multă vreme în picioare, cu mâinile încrucișate și cu privirea țintă asupra lui Stavrache. Apoi făcu un semn poruncitor la care hangiul se supuse. Ieșiră amândoi pe prispa din drum. Căpitanul dete comanda plecării, trâmbițele sunară, soldații își ridicară armele și urmată de obștea satului compania plecă, în frunte cu căpitanul al cărui râs acoperea cântecul trâmbițelor și zgomotul mulțimii.</p>
                  <p>.......................................................................................................................</p>
                  <p>Dis-de-dimineață, d-l Stavrache, tremurând de friguri, era la popa satului rugându-l să vie negreșit până seara să-i facă sfeștanie acasă.</p>
               </div>
               <div type="div3">
                  <head>III</head>
                  <p>Era o sloată nemaipomenită: ploaie, zăpadă, măzărică și vânt vrăjmaș, de nu mai știa vita cum să se-ntoarcă să poată răsufla. Deși aproape de nămiez, în tot satul era astâmpăr desăvârșit ca-n puterea nopții ; ba nici glas de câine nu se mai auzea - cine știe în ce adăposturi se odihneau paznicii curților! Drumul parcă era pustiu: care om cuminte să-nfrunte așa tărie de vreme? Pe la toacă, s-a hotărât vântul să bată numai dintr-o parte ; ploaia a contenit ; a-nceput ninsoarea mărunțică și deasă, și s-a pornit crivățul s-o vârtejască. Așa vreme ține trei zile și trei nopți: halal de cine n-are nici pentru vatră, nici pentru căldare!</p>
                  <p>D-l Stavrache n-a mai ridicat oblonul prăvăliei. Singur la tarabă ce să facă omul? Mai bea un rachiu, mai morfolește un covrig uscat și se gândește mai la una, mai la alta. Dar e frig în prăvălie. Mai înțeleg să se canonească negustorul când știe pentru ce ; dar așa, degeaba! Pe așa vreme e de prisos să mai aștepți mușterii. D-l Stavrache încuie cicmigeaua, pe urmă prăvălia și trece-n odaie, la căldură: călători n-or să mai treacă, și toată lumea din sat știe să intre pe portiță-n curte și să bată la ușa din dos. </p>
                  <p>În adevăr, după ce se dezmorțește bine d-l Stavrache la gura sobei, iacăte, pe-nseratele că bate cineva la ușă.</p>
                  <p>-Cine-i acolo? întreabă hangiul.</p>
                  <p>-Eu, domn' Stavrache, răspunde un glas slab de copilă... Deschide...</p>
                  <p>Hangiul trage veriga. Vântul de afară duhnește pe ușă aruncând înăuntru o fetiță foarte rebegită. Copila d-abia poate vorbi ; fălcile îi sunt înțepenite de frig, deși, pe potrivă de copil sărac, e destul de bine îmbrăcată: are peste cămășuță minteanul lui tată-său ; pe picioarele goale niște cizmulițe vechi ale mă-sii, și pe cap un testemel.</p>
                  <p>-Ce vrei?</p>
                  <p>-M-a trimes maica, să-i dai de un ban gaz, și taica de doi bani țuică.</p>
                  <p>Și fata scoate de sub mintean cu băgare de seamă două clondire.</p>
                  <p>-Da'... zice să nu mai pui gaz în a de țuică și țuică-n a de gaz, ca alaltăieri, că iar mă bate... Și... să măsori bine...</p>
                  <p>-Da' bani ai adus?</p>
                  <p>-Ba!... zice că să scrii.</p>
                  <p>-Iar să scriu?</p>
                  <p>Și d-l Stavrache, urmat de fetiță, trece-n prăvălie bolborosind:</p>
                  <p>-Scrie-v-ar popa să vă scrie, de pârliți!</p>
                  <p>În prăvălie d-abia se mai vede. Fetița, apropiindu-se de d-l Stavrache, care-i toarnă țuică, rămâne cu ochii pe un covrig stingher, uitat pe tarabă. Hangiul s-apleacă subt tarabă să ridice tinicheaua cu gaz ; în clipa aceea, fetița întinde mâna, ia covrigul și să să-l vâre iute sub mintean ; dar d-l Stavrache se ridică. O fi tras cu coada ochiului, ori știa că fusese un covrig pe tarabă și acu pierise? că, fără vorbă, lip! o palmă peste obrazul înghețat.</p>
                  <p>-Lasă covrigul jos, hoațo!... De mici vă-nvățați la furat, fire-ați ai dracului!</p>
                  <p>Fata a lăsat covrigul și a pus mâna la obrazul încălzit. Apoi a luat cuminte sticlele, le-a ascuns sub mintean și a pornit afundându-se în negura nopții viscoloase. </p>
                  <p>
                     <lb/>Hangiul a încuiat ușa, a mai aruncat o răgălie în sobă, a mai băut un păhăruț, a mai cotrobăit prin odaie... Să fi trecut așa ca la un ceas, când prin urletul viforului, i se pare c-aude glasuri de oameni afară... Ascultă cu dinadinsul - urechea nu l-a amăgit. De astă dată se aud și bătăi în ușa de la drum a prăvăliei. Mușterii.. călători... Cine dracu mai umblă pe vremea asta! Hangiul aprinde o lumânare și trece-n prăvălie la ușe, unde cei de-afară bat mereu.</p>
                  <p>-Care-i acolo?</p>
                  <p>-Oameni buni!</p>
                  <p>E o sanie cu clopoței afară. D-l Stavrache deschide.</p>
                  <p>-Bună vremea! zice o momâie de om, înalt și spătos, cu glugă mare, și intră, pe când altul, tot așa de îmbrobodit, stă în fața cailor, care nu se pot astâmpăra locului de bătaia vremii.</p>
                  <p>-Bună să-ți fie inima! răspunde gazda.</p>
                  <p>-Ne rugăm dumitale, negustorule, de adăpost pentru la noapte. Nu mai e chip să mergem înainte, caii prăpădiți ; noi, degerați. Să punem caii la grajd și nouă să ne dai un colțișor până la ziuă.</p>
                  <p>-Bucuros, zice hangiul... Dar dacă o fi poarta nemețită, e greu de deschis.</p>
                  <p>Din norocire, poarta era nemețită numai pe dinafară ; pe dinăuntru, fiind adăpostit dinspre partea hanului, locul era limpede. Doi argați ieșiră din grajd, poarta trosni spărgându-și lipiturile de gheață, sania fu trasă în curte și caii puși la iesle.</p>
                  <p>Cei doi musafiri suiră pe prispă, își scoaseră glugile, se scuturară bine de zăpadă și intrară în căldură. Se vedeau pe cât se poate vedea pe-ntunerec, oameni cu dare de mână, cirezari, orzari, ori cine știe ce...</p>
                  <p>Când d-l Stavrache se-ntoarse peste câteva minute în odaie, aducând pe tavă vin și pahare, găsi pe unul din musafiri în picioare încălzindu-se lângă sobă, acela care intrase întâi ; celălalt era culcat pe pat cu fața la perete: drumeț obosit, se-ntinsese să-și dezmorțească oasele.</p>
                  <p>-N-ai ceva mezelic? Se afla... Măsline, costițe de râmător afumate, pastramă și telemea... Pe când gazda căuta în prăvălie, cu ușa de la mijloc deschisă, auzi pe musafiri vorbind așa de încet că nu putu înțelege un cuvânt. Dar întorcându-se cu mezelicul, văzu că fusese o părere. Amândoi musafirii erau la locurile de mai nainte, ba cel culcat începuse să sforăie.</p>
                  <p>-Lasă-l să se odihnească: e foarte trudit! zise cel din picioare, și așezându-se singur la masă, începu să guste cu mare poftă.</p>
                  <p>Mâncând, firește, începu vorba.</p>
                  <p>-Strașnic viscol, domnule!</p>
                  <p>-Da' de unde sunteți d-v.?</p>
                  <p>-De departe...</p>
                  <p>-Și încotro vă duceți?</p>
                  <p>-Nu știu... Să mă crezi că nu știu. M-a luat prietenul cu el așa, tovarăș de drum, și uite ce sfântă de vreme ne-a apucat.</p>
                  <p>-Ciudată vorba dumitale! zise hangiul, ridicând sprâncenile ; să umble omul așa pe drumuri fără să știe unde merge...</p>
                  <p>-Ei de! răspunse simplu musafirul ; vezi?</p>
                  <p>Și-și urmă gustarea liniștit. După ce se gândi nițel, gazda:</p>
                  <p>-Dumneavoastră sunteți... negustori?</p>
                  <p>-Nu.</p>
                  <p>-Foncționari...</p>
                  <p>-Știi, nici tocma funcționari ; dar... cam așa.</p>
                  <p>-Am înțeles: vorba vine, umblați la inspecții.</p>
                  <p>-Ba nu!</p>
                  <p>După o pauză, în timp ce musafirul bău unul după altul două pahare de vin:</p>
                  <p>-Bravo! bun vin ai, domnule Stavrache.</p>
                  <p>-De unde știi că mă cheamă Stavrache?</p>
                  <p>-Mi-a spus prietenul.</p>
                  <p>-Da'... dumnealui... de unde știe?</p>
                  <p>-Știu eu? Mi-a spus pe drum, că mi-era frică să înnoptăm pe așa vreme ; zice: n-ai grije ; mânem aici aproape, la han la neica Stavrache.</p>
                  <p>-Pesemne că m-o fi cunoscând dumnealui! zise hangiul și dete să se apropie de pat, să vază pe omul care dormea cu fața la perete. Când deodată:</p>
                  <p>-Cum să nu te cunosc, neică Stavrache, dacă suntem frați buni? zise omul din pat râzând și ridicându-se drept în picioare în fața hangiului.</p>
                  <p>Tot viforul care urla în noaptea grozavă să fi năpădit dintr-o dată în țeasta lui Stavrache nu l-ar fi clătinat mai cu putere decât înfățișarea și vorbele acestea!</p>
                  <p>Hangiul deschise gura mare să spună ceva, dar gura fără să mai scoată un sunet nu se mai putu închide ; ochii clipiră de câteva ori foarte iute și apoi rămaseră mari, privind țintă, peste înfățișarea aceea, în depărtări neînchipuite ; mâinile voiră să se ridice, dar căzură țepene de-a lungul trupului, care se-ntinse-n sus, nălțându-și gâtul afară din umeri, ca și cum o putere nevăzută l-ar fi tras de păr vrând să-l desprindă de la pământ, unde parcă era înșurupat... Dar după acest moment dintâi, trupul se înfundă repede mai jos chiar decât fusese, apăsându-și gâtul în umeri, ca și cum puterea nevăzută îl scăpase de păr, mâinile se ridicară și-ncepură să frământe sec din degete ; ochii-și întoarseră privirile din adânci depărtări de-afară afundându-le treptat înăuntrul bolții capului, în alte depărtări mai adânci poate ; gura se-nchise și fălcile se-ncleștară.</p>
                  <p>-Șezi, necă, zise fratele mai mic, așezându-se la masă.</p>
                  <p>Hangiul ascultă.</p>
                  <p>-Te miri firește că mă vezi...</p>
                  <p>Hangiul zâmbi.</p>
                  <p>-Mă credeai mort, nu-i așa?... Aș! scrisoarea din urmă a fost o glumă...</p>
                  <p>Hangiul începu să râză.</p>
                  <p>-Uite, neică Stavrache, la ce-am venit noi... E vorba de dreptate frățească... Dumneata ai la mână chezășie averea mea. Eu... de! până acuma m-am învârtit prin lume cum am putut ; de-atâta vreme nu te-am supărat... Acu... ce să-ți mai spui? Am umblat cu banii reghimentului... și de-aia am venit... să nu mă lași! nu mai e vorba de dreptate: de pomană îmi dai... Nu bei și d-ta cu noi?</p>
                  <p>Zicând acestea îi întinse un pahar. Stavrache luă paharul ; îl duse spre gură, dar gura rămase-ncleștată, tremurând și, ca și cum ar fi băut, deșertă paharul peste bărbie pe sân.</p>
                  <p>Musafirii se uitară lung unul la altul.</p>
                  <p>-...Dacă până poimâine n-am cincisprezece mii, trebuie să mă-mpușc... Neică! adăogă omul cu multă căldură ; neică! să nu care cumva să mă lași... Nu zici nimic?</p>
                  <p>Drept răspuns, Stavrache se ridică în picioare foarte liniștit ; se duse drept la icoane ; făcu câteva cruci și mătănii ; apoi se sui în pat și se trânti pe o ureche, strângându-și genunchii în coate.</p>
                  <p>Pe când musafirii steteau nedormiți, uitându-se când la unul când la altul, când la omul ghemuit, acesta începu să horcăie tare și să geamă.</p>
                  <p>Dormea?... Visa urât?... Așa de repede s-adoarmă?... Se preface?...</p>
                  <p>Dar n-apucase să-și pună din ochi atâtea întrebări, și horcăielile se porni ca un clocot, întrerupte de gemete din adânc, în timp ce trupul tremura tot mai tare și mai tare clănțănind din dinți.</p>
                  <p>Fratele se apropie de pat și atinse cu mâna umărul omului chinuit de cine știe ce vis. La acea ușoară atingere, un răcnet! - ca și cum i-ar fi împlântat în rărunchi un junghi roșit în foc - și omul adormit se ridică drept în picioare, cu chipul îngrozitor, cu gura plină de spumă roșcată. Ca o furtună se repezi, apucă masa și o trânti de dușumea, făcând tot țăndări.</p>
                  <p>Lumânarea căzând se stinse, și odaia rămase luminată numai de candela icoanelor și de tăciunele din vatră.</p>
                  <p>Stavrache rămase o clipă cu mâinile ridicate cât mai nalt, dete alt răcnet zguduitor și se năpusti asupra lu frate-său: îl doborî la pământ, năruindu-se peste el.</p>
                  <p>-Săi, că mă omoară!</p>
                  <p>Tovarășul voi să apuce pe Stavrache de la spate ; acesta părăsi pe cel trântit, se-ntoarse-n loc și-nhăță pe celălalt de gât: într-o clipă la pământ.</p>
                  <p>-Mă strânge de gât! vrea să mă muște!</p>
                  <p>Atunci începu o luptă crâncenă. Pe lângă o necovârșită putere față de amândoi uniți, hangiul mai avea și o repeziciune de mișcări ne'nchipuită. S-ar fi a sfârșit rău pentru musafiri înfiorătoarea tăvăleală, dacă nu-i dădea fratelui prin minte o stratagemă. Scoase repede cureaua de la brâu... Stavrache ocupat cu tovarășul nu lua seama că i se întâmplă ceva la picioare ; fratele i le apucă, le-nfășură de două ori strâns bine și închise capătul curelii în cataramă ; apoi îl apucă pe la spate dându-i cu sete pumni în cerbice. Stavrache lăsă pe tovarăș, dete să se-ntoarcă în loc ; dar picioarele nu se mai putură cumpăni. Fratele îi trase un pumn strașnic în furca pieptului așa că Stavrache șovăind nu-l mai ajunse cu mâinile și se prăbuși ca un taur, scrâșnind și răgind.</p>
                  <p>Viscolul afară ajuns în culmea nebuniei făcea să trosnească zidurile hanului bătrân.</p>
                  <p>Până să se ridice hangiul într-un cot, îl răstigniră jos. Îi prinseră fiecare câte o mână, i le răsuciră în loc, frângându-le degetele pe dos, apoi cu mare silă le împreunară pe amândouă din susul capului și i le legară strâns cu brâul tovarășului, pe când Stavrache îi scuipa și râdea cu hohot. Acu era legat butuc.</p>
                  <p>Tovarășul se sui pe pat, luă candela de la icoane, să caute lumânarea printre lucrurile risipite pe jos. O găsi și o aprinse. Cum îi dete lumina-n ochi, Stavrache începu să cânte popește.</p>
                  <p>-Ce-i de făcut? zise tovarășul cu groază.</p>
                  <p>-N-am noroc! răspunse fratele.</p>
                  <p>Zdrobit de luptă și de gânduri, omul se așeză încet pe pat și privi lung asupra celui țintuit jos, care cânta nainte, legănându-și încet capul, pe mersul cântecului, când într-o parte când într-alta.</p>
               </div>
            </div>
            <div type="div2">
               <head>Cănuță om Sucit </head>
               <p>A fost odată un om care toată viața lui nu s-a putut potrivi cu lumea - un om sucit.</p>
               <p>Mă-sii i-a abătut să nască tocmai despre ziua la lăsata secului de postu mare, când se pornise o zloată grozavă. Paștele în anul acela cădea în iarnă de tot. Tată-său a alergat cu brișca la moașa satului tocmai în margine. Moașa dormea; d-abia se întorsese acasă de la arendașul moșiei, unde fusese chef. A trebuit vreme până s-o deștepte, până să se îmbrace femeia, până să se urce-n brișcă. Copilul a așteptat cât a așteptat și, până să-și piarză răbdarea mă-sa care se văita cumplit, și-a pierdut-o el p-a lui și s-a repezit așa fără socoteală în lume, tocmai când s-auzeau clopoțeii de la brișca lui tată-său la scară.</p>
               <p>Peste vreo patru săptămâni, a venit vremea să-l boteze: Radu, Răducanu, Canuță - fără praznic la călindar. După ce s-a lăpădat de trei ori de Satana nașu-său pentru el, popa satului a luat copilul în mâni și l-a vârât odată în cristelniță: "În numele Tatălui!..." copilul a răbdat; pe urmă înc-odată: "...ș-al Fiului!..." copilul a-nceput să urle de apă rece parcă-l băga în foc; iar când l-a vârât a treia oară: "...ș-al sfântului Duh!..." copilul s-a smucit dintre degetele popii ca o vârlugă, și a scăpat în fundul cristelniței. Popa a scos mâinile goale din apă, iar nașa a început să țipe:</p>
               <p>– Se-neacă, părinte, copilul!... Ce faci?</p>
               <p>Popa și-a sumes iute mânicile și l-a scos cât a putut mai degrab la aer. Mititelul era vânăt ca un ficat de bivol bătrân; nici miau nu mai zicea; clipea numai din ochișorii lui cârpiți ca un broscoi în pierzare. </p>
               <p>L-au luat de picioare, l-au învârtit, l-au scuturat, l-au frecat, până i-a venit iar sufletul la loc.</p>
               <p>– Măă! zice popa; mulți copii am botezat de când sunt preot... să vă trăiască! dar așa copil sucit n-am mai văzut!</p>
               <p>Cănuță a rămas sărman de părinți tocmai când se făcuse copil de-nvățătură... De una, mai bine pentru ei: mare bucurie n-aveau să capete dupa urmările lui.</p>
               <p>Bunică-sa despre tată l-a luat pe copil la oraș și l-a dat la școală. A-nvățat Cănuță cât a-nvățat, până a ajuns cu chiu cu vai în clasa a patra. Într-o zi, dascălul, un om foarte serios, a venit supărat. Cum a intrat în clasă, s-a așezat pe catedră încruntat, a strigat catalogul și pe urmă:</p>
               <p>– Cănuță!</p>
               <p>– Prezent!</p>
               <p>– Câți domni a avut țara românească?</p>
               <p>– Mulți, domnule.</p>
               <p>– Mulți, mulți! da câți? neghiobule!</p>
               <p>- ...Câți, domnule?</p>
               <p>– Dar tu mă-ntrebi pe mine? or eu pe tine, prostule?</p>
               <p>– Să-i numărăm, domnule...</p>
               <p>– Dar pân-acu ce-ai făcut, neghiobule?</p>
               <p>– Am învățat la armetică,domnule.</p>
               <p>– Mergi la loc, nătarăule! Altădată să-i numeri. </p>
               <p>S-a dus Cănuță la loc și s-a apucat să numere și iar să numere. A doua zi a venit dascălul și mai supărat:</p>
               <p>– Cănuță!</p>
               <p>– Aici.</p>
               <p>– Câte feluri de numere complexe avem?</p>
               <p>– Multe, domnule.</p>
               <p>– Câte, dobitocule?</p>
               <p>– Câte, domnule?</p>
               <p>– Răspunde tu, boule!</p>
               <p>– Să le numărăm, domnule!</p>
               <p>– Acu să le numeri? până acum ce-ai numărat, măgarule? </p>
               <p>– Am numărat domnii, domnule!</p>
               <p>– Mergi la loc, vită! Altădată să le numeri. Iar s-a dus la loc și s-a apucat să numere câte feluri de numere complexe avem.</p>
               <p>A treia zi, dascălul intră turbat:</p>
               <p>– Cănuță!</p>
               <p>– Prezent! Numerele complexe...</p>
               <p>– Nu te-ntreb de numerele complexe...</p>
               <p>- ...Domnii țării românești...</p>
               <p>– Stăi, întâi să te-ntreb, loază. Câte râuri are Europa?</p>
               <p>– Mă duc să le număr, domnule...</p>
               <p>Și a plecat Cănuță. S-a dus la bunică-sa acasă și i-a spus că nu mai merge la școală măcar să-l taie. Bunică-sa a alergat la dascăl, și dascălul i-a spus:</p>
               <p>– Babo, dă-l la meșteșug. Poate meșteșugul să-i dea de capătâi, că nu-i de școală, e copil sucit, una îl întrebi și alta răspunde.</p>
               <p>S-a mâhnit bătrâna, dar s-a gândit: de unde știi? nu e toată lumea făcută să se procopsească-n școală... să-l dau la stâpân; poate acolo să-i fie norocul lui.</p>
               <p>L-a dat pe Cănuță la un băcan. A slujit băiatul cât a slujit, când mai bine, când mai rău. Într-o seară, băcanul a încărcat un coș mare cu fel de fel de mezeluri și cu vreo douăzeci de sticle de vin, să le trimeață la un mușteriu. Afară era un polei grozav. Cănuță s-a aplecat și d-abia a putut ridica greutatea pe loc limpede în prăvălie.</p>
               <p>– N-o să aluneci cu el, mă? a-ntrebat jupânul.</p>
               <p>– De! jupâne; știu eu?</p>
               <p>– O să-l poci duce?</p>
               <p>– E greu...</p>
               <p>– Haide! s-a răstit jupânul. Dar sa dormi și să mănânci, știi? leneșule!</p>
               <p>Canuță a dat să ridice coșul și n-a putut. Jupânul ca să-l îmbărbăteze i-a dat un pumn în ceafă; pe urmă, jupânul și încă un băiat au ridicat greutatea și i-au pus-o lui Cănuța în cârcă.</p>
               <p>Copăcel-copăcel, băiatul a mers câțiva pași până la colțul stradei pe unde presăraseră negustorii cenușe pe dinaintea prăvăliilor: dar când s-apuce pe o ulicioară mai neumblată, ca să mai scurteze din drum, tocmai venea o birjă cu caii răscăcărați de teama alunecușului. Băiatul s-a ferit repede-n lături și odată, bâldâbâc! și sdronc! Cănuță într-o parte cât colo și sarcina din spinare într-alta. Băiatul s-a lovit la cot de i-a secat sufletul; dar s-a ridicat degrab să vază ce s-a făcut coșul. L-a apucat vârtos de toartă și l-a smucit cu putere.</p>
               <p>Ciudat lucru! Coșul era acum mai ușor. Când l-a ridicat de la pământ, a-nceput să curgă din fundul coșului ca dintr-o stropitoare ciuruită: se spărseseră sticlele și acum se scurgea rămășița vinului. Ce să facă? La mușteriu, cu cioburi de sticlă nu putea merge. Să fugă? Unde să se ducă? Să se-ntoarcă la prăvălie!... N-are să-l omoare doar.</p>
               <p>De omorât nu l-a omorât jupânul, că jupânul nu era om așa de rău... Dar...</p>
               <p>– Unde ai căzut, ticălosule?</p>
               <p>– La colț la ulicioară.</p>
               <p>– Pentru ce ai apucat pân ulicioară, afurisitule? Nu puteai merge pe podul Mogoșoaii, pe unde e măturat și cu cenușă pe jos? Ai?</p>
               <p>– Ca să nu mai ocolesc, jupâne!</p>
               <p>– Să nu mai ocolești?... Ți-e lene să umbli, mișelule!... Patruzeci de franci!... Face pielea ta câtă pagubă mi-ai făcut tu mie?</p>
               <p>Și trage-i, și trage-i... I-a tras atâta, încât bietul Cănuță, după ce s-a închis prăvălia, nici n-a mai mâncat. S-a culcat îmbrăcat pe mindir și a dormit tun până la ziuă, parcă făcuse un ziafet.</p>
               <p>A treia seară îl trimite iar cu marfa la alt mușteriu. Acuma era coșul foarte ușurel.</p>
               <p>– Măă! să vii degrabă.</p>
               <p>– Viu, jupâne.</p>
               <p>– Bagă de seamă să mai spargi ceva iar!... </p>
               <p>Peste câteva minute vine-n prăvălie o damă și târguiește fel de fel de trebuincioase pentru casă.</p>
               <p>– Să-mi dai un băiat să mi le ducă numaidecât cu mine și cu contul, să-l plătesc acasă. </p>
               <p>– Care dintre băieții ăi mici e aicea? întreabă jupânul.</p>
               <p>– Niciunu! răspunse tejghetaru. Sunt toți duși.</p>
               <p>– Dar Cănuță?</p>
               <p>– N-a venit încă.</p>
               <p>– Veni-i-ar numele...</p>
               <p>Dama-și pierde răbdarea; se uită la ceas:</p>
               <p>– Atunci, zice, iau o birjă, că m-așteaptă la masă; am musafiri; și trimite dumneata pe băiat mâine, ori poimâine, cu contu.</p>
               <p>Jupânul, negustor vechi, care cunoștea cât se-ntinde poimâine al cocoanei, zice dulceag:</p>
               <p>– Dar... știți că... mai este un contișor...</p>
               <p>– Ce contișor? zice dama. Orice-o fi, plătește bărbatu-meu când o trece pe aici.</p>
               <p>– E cam de mult, zice jupânul zaharisind și mai tare tonul. De! cu vremea asta, și la noi, negustorii, nu prea merge... Eu zic, coniță, mai bine să așteptăm băiatul... zău! mai bine să așteptăm băiatul.</p>
               <p>– Care va să zică nu am atâta credit la dumneata?</p>
               <p>– Mă iertați, sărut mâna, răspunde cu glasul ca miambalul jupânul, frecându-și mâinile.</p>
               <p>Apoi schimbând deodată tonul, aspru către tejghetar, pe când intră mai mulți mușterii:</p>
               <p>– Băiete! vezi ce-a poftitără domnii.</p>
               <p>– Mersi, zice dama foarte înțepată, și iese, trântind ușa. Orișicât, să lași să plece așa un mușteriu suparat, o damă, nu face pentru un negustor... Tocmai când se gândea jupânul la asta cu părere de rău că s-a-ntâmplat, iacătă și Cănuță, alb de măzăriche. </p>
               <p>– Unde ai stat până acuma, nemernicule? zbiară jupânul.</p>
               <p>– Am fost la d. Popescu.</p>
               <p>– La d. Popescu?... Un ceas pentru o palmă de loc?...</p>
               <p>– Am dat pe podul Mogoșoaii, jupâne; pân ulicioară alunecă.</p>
               <p>– Pe podul Mogoșoaiei?... ca să caști gura la prâvălii!... </p>
               <p>Și șart! part! o pereche de palme fierbinți peste urechile degerate…</p>
               <p>Desigur numai din pricina firii lui pe dos, i s-a părut lui Cănuță două palme mult mai dureroase decât bătaia de deunăzi. Deunăzi, după atâta pisăgeală, se culcase fără să se plângă de șeale și dormise ca o buturugă; acuma n-a putut s-adoarmă de usturimea urechilor. A plâns înfundat toată noaptea pe mindirul lui până despre ziuă.</p>
               <p>Se împlinea acu, peste o minută, a treisprezecea învârteală a pământului împrejurul soarelui de când tânărul Cănuță se grăbise a ieși să se bucure de razele acestuia. Un neastâmpăr nesuferit ridică pe băiat de pe mindir. Cănuță oftă adânc ca și cum ar fi răsuflat întâia dată, își șterse repede ochii ca și cum ar fi văzut întâia oară lumina. În perete ardea o lămpșoară afumată. Toți băieții ceilalți dormeau adânc. Își luă într-o basma lucrușoarele lui, mai nimic, și ieși.</p>
               <p>Mijea de ziuă când, rupt de oboseala trupului și mai ales de a sufletului, înghețat de atâta umblet pe frig, bătea în geam la cocioaba bunică-sii, în fundul unei mahalale de la marginea orașului. Baba se deșteptase, își aprinsese candela la icoane și se-n-china.</p>
               <p>– Cine e?</p>
               <p>– Eu bunico. </p>
               <p>I-a deschis.</p>
               <p>– Ei! ce cauți tu până-n ziuă?</p>
               <p>– Am fugit de la jupânul.</p>
               <p>– De ce? a-ntrebat bunica încruntată de cine știe ce urât gând i-o fi fulgerat prin mintea ei veche.</p>
               <p>- ...Pentru-că... nu mai vreau să stau.</p>
               <p>– Nu-ți dă de mâncare?</p>
               <p>– Ba da.</p>
               <p>– Muncești prea mult?</p>
               <p>– Mult... dar... nu mult.</p>
               <p>– Te bate?</p>
               <p>Băiatul dete din cap ș-ncepu să plângă. A vrut bunica să-l mustre, să-l îndemne la supunere - ba, că așa bate stăpânul, să-nvețe băieții minte; ba, că trebuie să aibă copilul răbdare dacă e la stăpân: că dacă n-a vrut să-nvețe carte și nici la stăpân nu vrea să stea, atunci ce-o să se facă el? s-ajungă vagabond, ori pungaș, ori să se prăpădească pe drumuri; că de! e băiat mare acuma, de treisprezece ani... de treisprezece ani...! Și și-a adus aminte baba că adineaori, acu, a împlinit copilul copilului ei d-abia atâta, și că e destul de mâhnit el și de bătut la ziua lui, când alți copii cine știe ce bunătăți și ce mângâieri au la ziua lor: ce să-l mai mustre și ea?... și tot uitându-se la el cum plângea ca un prost, șezând pe marginea lăzii, cu legătura într-o mână, și se ștergea cu căciula la ochi, a început și baba să plângă ca o proastă.</p>
               <p>Când răsărea soarele mare pe un cer limpede ca sticla, Cănuță dormea la căldură în patul bunică-sii. Tot fire sucită! omul când doarme fără grijă, doarme pe-o ureche, nu pe brânci: nici pe una nici pe cealaltă nu voise să doarmă, fiindcă-i erau prea simțitoare de cu seara.</p>
               <p>Tot așa și iar așa, pentru nimicuri, a schimbat Cănuță mulți stăpâni. Istoria lui se poate asemăna cu istoria unui pahar care rabdă să-l umpli cu litra și pentru o picătură se supără și dă pe-afară. Și lumea vede măcar ce se petrece cu paharul; dar putea lumea înțelege ce se petrece în sufletul lui Cănuță? Paharul stă de fața; sufletul lui Cănuță sta ascuns și pe semne era prea mic, prea strâmt - dedea repede pe dinafară.</p>
               <p>Multe și de toate a încercat el în viața lui, ca să și-o poată cârpi de azi pe mâine. A făcut, fiindcă și el era român, a făcut și politică: a părăsit totdeauna opoziția, din cauza nemărginitei și injustei ei violențe, în anul venirii ei la putere, și s-a alipit totdeauna de guvern, care în definitiv nu era așa de vinovat, cu câteva zile înainte de trecerea acestuia în opoziție. Și pe urmă iar așa și tot așa.</p>
               <p>Ducând viață destul de grea, i-a venit și lui ceasul, și s-a însurat ca toată lumea. L-a înșelat la început soacră-sa, nu i-a dat zestrea făgăduită - el a zis și n-a prea zis ceva. L-a înșelat nevasta întâia oară — el a zis prea puține. A doua oară - n-a zis nimic. Dar odată, la Blagoveștenii, a făcut ce-a făcut și din toata sărăcia a cumpărat un crap mare și borțos, ceva rar: patru chile și plin cu icre. L-a dus acasă și a rugat pe nevastă și pe soacră să i-l facă umplut la cuptor cu stafide și coconari. Femeile, din una într-alta, mai cu treabă, mai cu vorba, au uitat să scoată peștele la vreme. Când l-a dat la masă - sfarog. Cănuță și-a ieșit din pepene. Fără nici o vorbă și-a lăsat nevasta și a pornit divorț a doua zi cu probe de altă dată; ar fi pornit numaidecât, dar nu se putea, era sărbătoare, mâncare de pește, nu se ținea tribunal.</p>
               <p>Femeia era însărcinată... A început să plângă, că ce o să se facă ea fără Cănuță. El n-a vrut s-asculte. De necaz, de mâhnire, femeia a lepădat la mă-sa și cât pe-aci să moară de boală și de mizerie. A alergat soacră-sa la el:</p>
               <p>– Cănuță maică, fie-ți milă! e nevastă-ta, iart-o! se prăpădeș-te fata, moare! ce Dumnezeu! Cănuță maică, pentru un crap! Aș! Cănuță, bărbat strașnic, o ținea într-una:</p>
               <p>– Crap necrap, nu se poate, cocoană! am pornit hârtie, s-a isprăvit. </p>
               <p>În sfârșit a scăpat femeia după o îndelungată suferință.</p>
               <p>Într-o dimineață, când plecase după daraveri, Cănuță se întâlnește cu nevastă-sa, slabă, legată pe sub fălci: se plimba în piața Teatrului de colo până colo ca o desperată. O durea îngrozitor o măsea de sus. Fusese la dentist, dânsul dormea. Îl aștepta să se deștepte; dar nu putuse sta locului; ieșise să se plimbe; stând în salonul de așteptare, i-era să nu-nebunească de durere.</p>
               <p>Pe când vorbeau amândoi - c-aminteri nu erau supărați - iată că vine în fugă mare feciorul de la dentist și-i spune să poftească. Femeia pornește hotărâtă; dar după un pas se oprește și, întorcându-se către bărbatu-său:</p>
               <p>– Ai și tu cu mine Cănuță; mi-e frică.</p>
               <p>Omul merge după ea. Ajung în salonul de așteptare. Femeia cade zdrobită pe un jeț, legănându-și capul strâmbat și aiurit de suferință.</p>
               <p>– Poftiți, zice doctorul deschizând o ușa.</p>
               <p>Femeia se scoală și ia de mână, dârdâind ca de friguri, pe Cănuță; amândoi intră după doctor. Ea albă ca hârtia, se așează pe scaunul de operație. El se face că fluieră ca pentru el singur, ținând mâinile la spate și uitându-se la o cadră din perete. Dar n-are răbdare, vrea să se-ntoarcă... Atunci un țipăt... Gata!</p>
               <p>– Haha! zice doctorul. Bine-ai făcut c-ai venit! aveai un abces care se putea sui la ochi, și pe urmă...</p>
               <p>– Ei, domnule doctor! zice femeia cu tonul blând al celei mai hotărâte scârbe de viață, după ce se clăti bine în gură... Câte supărări am eu, mă mir cum nu mi-a copt până acu și inima!</p>
               <p>Cănuță nu mai fluiera. A plătit vizita doctorului. A plecat cu nevastă-sa. A tratat-o cu o cafea cu lapte la Fialcowski, că nu pusese femeia nimic în gură de trei zile. Pe urmă s-au suit amândoi într-o birje; au mers acasă, s-au împăcat și au trăit încă destulă vreme împreună.</p>
               <p>Ar mai fi trăit încă bine, daca nu i se întâmpla lui Cănuță să moară. Într-o zi, dintr-un nimic, iarăși pentru un moft - ceruse împrumut o mică sumă unui prieten pe care l-a fost îndatorat pe vremuri cu mult mai mult, și acesta îl refuzase - s-a iritat așa de grozav din ceartă încât i-a venit un fel de necăciune... Rău... rău... până seara a murit. L-au îngropat a doua zi ca pe toți morții.</p>
               <p>La șapte ani, i-au facut după obicei parastas ca să-i scoată oasele și să i le spele. Era de față la slujbă nevasta și câteva rude. Când au dat groparii de coșciugul lui și i-au ridicat binișor capul putred, ce să vezi! În loc să stea oasele lui Cănuță de-a lungul și cu fața-n sus, hârca sta-n sus cu ceafa și țurloaiele erau pornite către grătarul coastelor.</p>
               <p>– Asta n-a fost mort bine când l-au îngropat, a zis popa.</p>
               <p>– Aș! a răspuns femeia. M-aș fi mirat, Dumnezeu să-l ierte, să-l găsesc la loc... Sfinția ta nu l-ai cunoscut pe răposatul Cănuță... om sucit!</p>
            </div>
         </div>
         <div type="div1">
            <head>Momente și schițe</head>
            <div type="div2">
               <div type="div3">
                  <head>Om cu noroc </head>
                  <p>Amicul meu, domnul Manolache Guvidi, este o persoană cunoscută în societatea noastră; e un om cu avere însemnată câștigată printr-o muncă onorabilă; e un om inteligent și serios, un bun soț și un bun tată de familie. Cu atâtea calități trebuia să reușească în lupta pentru viață: invidioșii, cu toate clevetirile lor, n-au putut nimic în contră-i.</p>
                  <p>Odată, în vremea primei sale căsnicii, el avea o mare întreprindere publică, - aceea a fost începutul prosperității lui, deoarece din câștigul acelei afaceri a ieșit cheagul averei frumoase de care se bucură astăzi. Invidioșii intriganți căutară să-l sape și după o campanie înverșunată prin grai și prin presă, reușira să producă în cercurile înalte un curent defavorabil amicului Manolache.</p>
                  <p>Alergături, protestări, plângeri fură zadarnice din parte-i. Atunci, ca să nu se dea bătut și totuși să nu mai meargă fără folos la locurile oficiale, unde fusese bruscat și amenințat cu rezilierea contractului și cu un proces răsunător, el trimise pe nevastă-sa să parlamenteze cu un personaj de mare influență, care oricând îl ajutase la nevoie arătându-i multă bunăvoință.</p>
                  <p>Domnul Guvidi se cunoștea pe sine; el știa că, cu caracterul său "neîncovoiat și mândru", n-ar fi putut conduce așa de bine ca soția sa aceasta daraveră delicată. Doamna Guvidi, deși foarte tânără, sub înfățișarea și manierele ei copilăroase, ascundea mai mult tact diplomatic. În adevăr, bărbatul socotise cuminte: ceea ce omul "tare și aspru", cum se știa el, ar fi putut compromite, femeia a scos-o cu blândețe la un fericit capăt. </p>
                  <p>Gurile răuvoitoare au trebuit în sfârșit să tacă ostenite; iar amicul nostru luat îndeaproape de tot sub puternica protecție a înaltului personaj de care am vorbit, și-a putut urma înainte treburile și realiza câștigul însemnat pe care-l merita munca lui inteligentă și neobosită.</p>
                  <p>Și nu numai atâta: de la această împrejurare s-a stabilit între familia Guvidi și protectorul său o prietenie din cele mai călduroase, care a plutit într-un senin neîntrerupt atâția ani - până când moartea crudă a răpit în floarea vârstei pe doamna Guvidi.</p>
                  <p>Sărmana femeie! așa de tânără, așa de frumoasă și atât de iubită! Cine-și putea închipui! Și ce gol a lăsat ea în urmă!</p>
                  <p>"IREPARABILĂ PIERDERE PENTRU CEI CE RĂMÂN NECONSOLAȚI."</p>
                  <p>Acestea sunt cuvintele negre și pline de durere ce le-am citit cu toții pe panglica lată a celei mai frumoase cunune cu violete de Parma, când au urmat tristul convoi. Iar pe cununa depusă de jalnicul soț era o vorbă și mai scurtă, și mai sfâșietoare:</p>
                  <p>"MEMORIE ETERNĂ: GUVIDI DEZOLAT!"</p>
                  <p>Mult a trecut de atunci și timpul, ca mai totdeauna, a alinat "eterna" durere, umplând încet-încet cu uitare golul ce-l lăsase în urmă-i încântătoarea pierdută.</p>
                  <p>Când golul a fost cu desăvârșire umplut, amicul nostru Manolache s-a însurat a doua oară.</p>
                  <p>Omul cu noroc!</p>
                  <p>Aceasta, soția a doua, este tot așa de tânără și de frumoasă cum era odinioară răposata: iar cât despre tactul diplomatic, atât de necesar când are cineva daraveri mari și multiple, putem spune că o întrece.</p>
                  <p>Și de aceea afacerile casei Guvidi &amp; Co. sporesc mereu și merg din ce în ce mai bine: succesul este robul amicului nostru; norocul umblă după omul acesta ca un câine ascultător și credincios. </p>
                  <p>Mă gândeam tocmai ce roman bogat și senin s-ar putea face din studiul vieții acestui tip de om fericit, pe care-l cunoaștem toți așa de bine în societatea noastră, când iată că primesc prin poștă următoarele:</p>
                  <p>"Domnul și Doamna M. Guvidi au onoarea a vă ruga să petreceți ziua de duminică la moșia lor Moara-de-Piatră.</p>
                  <p>Adunarea restrânsă de intimi.</p>
                  <p>Ținuta absolut fără pretenție: où il y a de la gène, il n'y a pas de plaisir.</p>
                  <p>Nota. La gară v-așteaptă trăsura".</p>
                  <p>Stilul e femeia... Grațioasa doamnă Guvidi! îi cunosc scriptura și dictonul favorit, pe care-l spune așa de des și cu o atât de fermecătoare clipire de ochi!</p>
                  <p>Moara-de-Piatră ca moșie e o moșie mică, da, dar ce rai mic!</p>
                  <p>E așezat la distanță de douăzeci de minute de la gară... Un parc mărț și un cottage englezesc cum se găsesc rar la noi.</p>
                  <p>Cu cât socotiți că a cumpărat moșia asta? - N-o să credeți, căci în adevăr eu însumi n-aș crede, dacă n-aș ști pozitiv. Cu cât?... Cu o pereche de cai roibi… atât! Frumoși cai, ce e drept: dar, oricum, să capeți o moșie, care face două sute cincizeci de mii de lei ca o para, pe o pereche de cai, care mult-mult să facă cinci mii, cinci mii cinci sute! Aci însă a lucrat un alt factor mult mai puternic decât interesul - patima.</p>
                  <p>Fostul proprietar al Morii-de-Piatră era mult cunoscutul N... distinsul sportman, un flăcău destul de copt, putred de bogat, și care, cum îl știm toți, are o pasiune neînfrânată pentru cai. A văzut odată la șosea pe doamna Guvidi cu roibii, - îi mâna singură -, în cine știe ce dispoziție de spirit se afla omul - se zice că jucase toată noaptea trecută la "Jockey" și pierduse mult - și de atunci n-a mai avut pace nici somn.</p>
                  <p>Astea le povestește însuși amicul nostru comun, Guvidi. </p>
                  <p>Caii aceia au devenit pentru N... o marotă, o idee lixă, o boală, cum vreți s-o numiți. Ce n-a făcut ca să-i capete? I-a urmărit pretutindeni; a legat cea mai strânsă prietenie cu Guvidi, a stăruit, s-a rugat, s-a umilit... în zadar toate. Deși bărbatul stăruise să-i facă hatârul noului prieten, nevasta nu voia cu nici un preț.</p>
                  <p>"Nu fac târgu pe bani! a zis ea odată cu hotărâre.</p>
                  <p>– Atunci, pe ce? a întrebat N... cu tonul omului gata la toate.</p>
                  <p>– Pe... N-o să vrei...</p>
                  <p>– Orice!</p>
                  <p>– Pe Moara-de-Piatră! a răspuns scurt femeia, care era acuma parcă mai frumoasă ca totdeauna.</p>
                  <p>– Ei! prea exagerat! a întrerupt Manolache, amestecându-se și el în vorbă din fundul salonului unde-și citea gazeta.</p>
                  <p>– Ce te-amesteci dumneata în tocmeala noastră?... nu te privește!" i-a obiectat doamna încruntându-se ca un copil răsfățat. Domnul Guvidi dete din umeri și-și urmă înainte citirea. </p>
                  <p>"Îți place mult?... mult? a întrebat N...</p>
                  <p>– Mai mult desigur, decât îți plac dumitale… caii mei, a zis ea zâmbind cu un fel de răutate sceptică.</p>
                  <p>– Asta este peste putință! a răspuns N... încet și înecat, și ochii lui, care văzuseră multe, ațintiți în ochii femeii tinere, sclipiră într-un chip foarte ciudat.</p>
                  <p>– Nu crez până nu mi-oi dovedi-o!" zise ea și mai încet accentuându-și bine zâmbetul răutăcios.</p>
                  <p>Târgul s-a făcut... Nici nu se putea altfel - altfel nu căpăta N... ceea ce dorea cu o atât de adâncă pornire... Roibii au fost ai lui..</p>
                  <p>Și astfel, de vreo șase ani acuma Moară-de-Piatră este proprietatea Guvizilor.</p>
                  <p>Am ascultat de gentila invitație și nu mi-a părut rău. E în adevăr un loc încântător, și am petrecut în sânul acestei familii model cum nu se poate mai bine. </p>
                  <p>Dar nu era o petrecere ordinară: se rupea turta Nicuții - copila unică împlinea cinci ani.</p>
                  <p>Câte și ce daruri - o avere!... între altele o fotografie recentă, - încadrată în patru vergele de aur masiv, prinse la încheieturi cu ținte de diamant ca boabele de năut, - nașul ținând în brațe cu dragoste pe mica fină, care-i râde cu nevinovăție.</p>
                  <p>Nașul a făcut o frumoasă surpriză oaspeților: a adus din București muzica roșiorilor.</p>
                  <p>Ospățul a fost strălucit și balul pe iarbă verde foarte animat și vesel.</p>
                  <p>A doua zi, luni, având fiecare dintre invitați afaceri de dimineață, am trebuit toți să luăm trenul care trecea la unu noaptea.</p>
                  <p>O noapte de septemvrie limpede ca sticla curată... vreme dulce și lună plină... zece trăsuri mergând la pas și banda roșiorilor cântând un marș triumfal în frunte - de neuitat.</p>
                  <p>Familia Guvidi cu nașul ne-a condus la gară.</p>
                  <p>Ne-am suit în vagon cu toții, după ce am mulțumit gazdelor și îndeosebi doamnei, care făcuse onorurile cu grația ei obișnuită etc.</p>
                  <p>N... care n-avea ca noi treabă, a rămas pentru o noapte la Moara-de-Piatră. Guvidi, așteptat a doua zi negreșit în orașul P... unde-l chemau niște afaceri urgente, a rămas în gară să apuce trenul ce venea din București și cu care noi ne încrucișam la întâia stație.</p>
                  <p>Se înțelege că în tren am vorbit toată vremea numai de petrecerea minunată de cu ziuă, și am fost unanimi în a ferici, cu mai multă sau mai puțină invidie, pe amicul Manolache de cât noroc a avut și are.</p>
                  <p>Doamna Z... una dintre invitate, o văduvă respectabilă, care știe toate câte se petrec în societatea noastră și chiar mai multe; ne-a afirmat pe drum - "contând, se înțelege, pe discreția noastră" - că N..., cum e cam bolnăvicios, și-a făcut testamentul și lasă aproape toată averea sa copilei lui Manolache, pe care o iubește la nebunie.</p>
                  <p>Și toți, firește, am trebuit să zicem iarăși:</p>
                  <p>"Mare noroc pe Guvidi!"</p>
               </div>
               <div type="div3">
                  <head>Grand Hôtel „Victoria Română” </head>
                  <p>Apărut în 1890</p>
                  <p>Eram ș-așa indispus de neodihnă. Toată noaptea trecută moțăisem ghemuit în unghiul unui vagon de clasa a doua, înghesuit de o companie veselă de bucureșteni care se-ntorceau de la expoziție - un potop de impresii și amintiri... Mă despărțisem de ei de dimineață, ș-acu pe-nserate intram în orășelul meu natal, unde nu mai fusesem de copil... Trebuie să mărturisesc că n-am simțit "acele palpitări", care se simt la orice revedere de acest fel; ce-i drept, nici pomii și altele n-au manifestat față cu "vechiul lor prieten" vreo deosebită emoție. De la gară trec prin niște uliți triste: miroase a scăpătare și părăginire. Asta mă indispune și mai mult. Să plec cu trăsura 'nainte, pe-ntuneric și pe un drum necunoscut? Nu! mai bine să rămân aici o noapte; am nevoie de repaos; să dorm fără clătinătură, fluiere, clopote și mai ales fără impresii mirifice de la Paris. Tocmesc trăsura pe a doua zi la patru și trag la "Grand Hôtel Victoria Română” în centrul orașului.</p>
                  <p>Otelul meu are două caturi. Jos e la mijloc gangul, de o parte "Restaurant et Berărie", de alta "Cafenea et Confiserie". Dinaintea "confiseriei" sunt așezate mese și scaune până în mijlocul stradei: aci se strânge seara societatea aleasă. Acum e plin de lume. Sosirea mea produce senzație... Toți ochii se pironesc asupră-mi. Opresc o cameră și stau la o masă în partea restaurantului să beau o bere... Privirile mă săgetează; pe lângă cei de la mese, ies acuma să se uite la mine și cei din cafenea... Un băiețel ca de vreo cinci ani se scoală de la locul lui, vine binișor la masa mea și se pune, mâncând dintr-o prajitură, să mă studieze de aproape. "Nicule! vin la mama, strigă o damă. În zadar; copilul, numai ochi, n-aude. Am rezistat până aci, înfruntând ploaia de săgeți; privirile copilului mă biruiesc. Mă gândesc la bestiile din menajerii; ele afară de chinul dureros al captivității mai sufăr unul, care acuma văd eu cât e de neplăcut - să rabzi, fără să le fi solicitat, privirile persistente ale unei mulțimi curioase. Dar dacă ar fi numai privirile! Exemplarele din menajerie, publicul este rugat să nu le atingă; pe mine, băiatul, cu mâna plină de spumă de zahăr, mă și pipăie! Imposibil de răbdat... O sforțare... Mă scol în sfârșit, evitând privirile copilului, plătesc și intru pe gang... Băiețelul se ține după mine până la scară și stă locului să se uite cum mă sui, până când, făcând cotul scării, îi ies din bătaia ochilor. Am scăpat, dar m-a apucat capul...</p>
                  <p>...Numărul 9 — Odaia mea... E o căldură năbușitoare înăuntru și miroase a vopsea cu terbentină proaspătă... Să deschiz... Ferestrele dau în uliță. În față e o răspântie. În fund se vede foișorul de foc d-asupra casei orașului. Pe sub ferestre trece strada "Independenții", care la dreapta dă în strada "Regală", strada principală din fața otelului. Aceste lămuriri topografice le datoresc chelneriții, care, manifest indispusă c-am deranjat-o, mi le dă scurt, îmi aprinde lumânarea și pleacă bufnind ușa. De-abia acum încep să recunosc locul. "Grand-Hôtel" stă pe maidanul unde ne jucam în copilărie. Parca văz încă maidanul plin de popor înghesuindu-se la o masă pe care o săptâmână a stat zi și noapte o condica enormă deschisă. Era după 11 februarie. De câte ori ieșeam de la școală, iscăleam toți da, și fiecare de mai multe ori... De mici aveam sentimente civice în orașul meu natal!</p>
                  <p>Ulițele din dosul "Victoriei Române" au rămas cum le știam odinioară. În cele două colțuri ale răspântiei din față, este de-o parte un birt și de alta o cafenea mică. De la fereastra mea văd bine ce se petrece peste drum. În catenea, un individ, aplecat cu pieptul pe biliard, citește o gazetă deschisă mare pe postavul verde; într-un colț, doarme altul cu capul pe masă. Dincolo, în birt, sunt două femei și doi tineri; beau și râd; lângă ei pe o lavița, cântă doi lăutari. După gesturile și grimasele cobzarului, după mișcările ce le face cu pântecele pare a fi un cântec obscen. Dacă n-ar fi trăsurile, care se-nvârtesc mereu pe dinaintea otelului, aș auzi tot...</p>
                  <p>Zece ceasuri... Să mă culc... Las ferestrele deschise și lumânarea aprinsa și mă așez în pat... Mă doare capul... Băiatul cu prăjitura... Ce ochi!... Oare să fi existând deochiul?... Un neastâmpăr nesuferit îmi furnică din talpă până-n creștet... Insecte!... Iute jos din pat!... Iau lumânarea să văd de aproape... E grozav!... Un popor întreg, ca la un plebiscit... și umblă și aleargă pe cearșaful alb încoace și încolo uimite de lumină! Ce să fac?... Trebuie să dorm!... În pat imposibil... Trag cearșaful, îl scutur bine pe fereastră și-l întind pe covor în mijlocul odăii; desfac un pachet de tutun, presăr pe cearceaf și mă culc pe jos... Îmi arde toată pielea; nu pot adormi; sunt amețit, nervii iritați - simt enorm și văz monstruos. Lumânarea îmi dă drept în ochi... Mă scol s-o mut și apoi m-așez la loc.</p>
                  <p>...Deodată sar în picioare... Zgomot mare în uliță! Merg degrab la fereastră... Cadranul transparent de pe foișorul de foc ațată unul ș-un sfert... Când au trecut trei ceasuri?… Am ațipit, prin urmare?... Ce e în stradă?... Măturătorii orașului... Au prins un câine la mijloc. Știu... Asta e o petrecere populară, la noi; am văzut-o de atâtea ori...</p>
                  <p>Câțiva inși se pun la pândă de-o parte și de alta a uliței. Un câine flămând rătăcește căutând dosurile bucătăriilor și unghiurile unde se aruncă gunoaiele. La un semnal, toți se ridică și-l împresoară din toate părțile. O clipă animalul se oprește înghețat; sângele-i dă năvală la inimă, care începe să zvâcnească de coaste... E pierdut!... Părul i se zbârlește pe coamă. Un fior îi fulgeră d-a-lungul prin șira spinării și-i încovrigă coada d-a-ndăratele, până-i înfige vârful în pântece. Ochii turburi caută încotrova un punct de scăpare; dar abia se pune problema în mintea aiurită, și o piatră l-a izbit peste bot, alta la o încheietură, un lemn peste șale și altele plouă... El își iese acum din sine: mașina cea vie dă drumul rezervei de energie - pentru așa moment o păstra -, nici un gând de economie... trebuie cheltuită toată! Opintindu-se din fundul rărunchilor, animalul s-avântă orbește în fața loviturilor... Un răcnet suprem! sparge rândurile vrăjmașilor, le scapă printre picioare și fuge uitându-se drept și numa-nainte, fuge mereu până dă de un loc singuratic. Aci s-așează stins de oboseală, să-și lingă rănile și să se vaiete discret de durere. Somnul se capătă mai ieftin decât hrana și deocamdată i-e mai trebuincios: truditul trup se încolăcește binișor, închide ochii triști și adoarme oftând greu din afund.</p>
                  <p>– Toată intervenirea mea acum în favoarea animalului este zadarnică. Degeaba raționez eu de sus de la fereastră, că nu le e permis unor oameni ai autorității să turbere liniștea nopții și somnul contribuabililor. Pot eu striga mult și bine: cine m-aude? Huiduiturile și râsetele acopăr chiar glasul celui mai interesat, chelălăiturile animalului. ÎI mai văd doar cum se zbate sub loviturile măturoaielor, ridicând cu contorsiunile lui un nor gros de praf... Sunt nervos; nu mai pot privi; dar tot ascult... De mirare... câinele nu mai țipă deloc. A fugit!... Urmează râsete... Mă uit iar. Măturătorii stau tolăniți pe trotuar; iar la lumina felinarelor din colțuri se vede în mijlocul stradei victima lungită - e un cățel mic, alb și lățos... Mă culc supărat la loc. Mai am două ceasuri și scap... Bietul dobitoc!... Acu încep vâjiiturile măturoaielor... Dacă ar fi cățelul favorit al vreunei dame, - parcă-am văzut una adineaori la "confiserie" cu un cățel în brațe -, și ea ar fi amica vreunui om influent din localitate, atunci măturătorii...</p>
                  <p>Ceartă jos în cafenea... S-a spart ceva... parcă o ușă cu geamuri trântită cu violența... Țipete de femei, strigăte de bărbați, fluierături febrile de gardiști... Aha! a venit stăpâna cațelului. Alerg la fereastră. Nu se mai văd ceasurile la foișorul de foc; lumina de-n-dărătul cadranului s-a stins; dar mai sus de foișor, arde clipind în cadență steaua dimineței - se face ziuă... E o grămădire dinaintea birtului din colț... Precupeți, care merg cu coșurile încărcate la piață... Ce să fie?... O femeie numa-n cămașă, cu picioarele goale, cu părul desprins, ține strâns de piept pe un om îmbrăcat în uniformă de poliție. El luptă să scape - ea nu-l lasă. Femeia începe să zbiere răgușit făcând gesturi extravagante:</p>
                  <p>– Ce, domnule! care va să zică, dacă sunt o nenorocită, să-și bată joc de niine dumnealui, pentru că e de la poliție?... Și mai întâi, cine ce treabă are? dumnealui a fost amantul meu?</p>
                  <p>Comisarul, îndreptându-și mondirul boțit la piept:</p>
                  <p>-Sergent! E beată...la arest!</p>
                  <p>Doi inși o înhață; ea se smucește și dă să se repează iar; dar un sergent voinic o apucă de braț și o-nvârtește-n loc:</p>
                  <p>– Nu zbiera și mergi! strigă el scrâșnind și lovind-o greu cu palma peste gură.</p>
                  <p>Aud atunci o horcăială-necată și, în cadrul luminat al birtului, văd silueta albă a femeii ridicând în sus brațele goale cu pumnii încleștați și dând capul cu părul despletit pe spate ca și cum i s-ar fi frânt gâtul. Un moment se răsucește de mijloc, apoi cade țeapănă pe spate în prag... Pun mânile la ochi și mă dau înapoi... </p>
                  <p>Lumânarea arde-n fundul sfeșnicului cu flacăra din urmă. Cobor iute, scol pe portar și plătesc. Patru ceasuri... Luceafărul se stinge și el încet-încet: vine soarele... Trăsura m-așteaptă. În câteva minute sunt afară la câmp. Ce dimineață! ce răcoare! și ce singurătate!</p>
                  <p>Uf! Niciodată n-am să uit ce bine m-am odihnit o noapte în orașul meu natal, la nr. 9, "Grand-Hôtel Victoria Română”!</p>
               </div>
               <div type="div3">
                  <head>25 de minute... </head>
                  <p rend="italic">... Fiți toți joi în gară la-nălțimea patriotismului vostru, care nu s-a dezmințit niciodată, mai ales în așa plăcute, putem zice chiar fericite ocaziuni! </p>
                  <p rend="italic">Cetățeni!!</p>
                  <p rend="italic">Săptămâna viitoare este o zi solemnă pentru orașul nostru!!!</p>
                  <p>Astfel se-ncheia proclamația adresată de câteva zile de părintele orășelului Z... către administrații săi, afișată pe cale publică și reprodusă în capul ziarului oficios Sentinela Ordinii cu acest frumos motto:</p>
                  <p rend="italic">Evenimentele mari fac totdeauna să tacă micile pasiuni!</p>
                  <p>Toată lumea era în adevăr plină de entuziasm, deși Drapelul Libertății, dirijat de decanul avocaților, își termina articolul său de fond cu cuvintele:</p>
                  <p rend="italic">... Vom căuta să fim cât se poate mai parlamentari, în zadar mișeii de la primărie convoacă lumea la gară! Declarăm sus și tare că joi nu va fi entuziasm, ci numai o meschină și dezgustătoare paradă oficială. Să înceteze dar cu infamele lor mistificațiuni!... Săptămâna viitoare nu poate fi o zi solemnă; ea nu va fi decât un moment trist pentru concetățenii noștri!</p>
                  <p>Directorul, care era însărcinat a gira afacerile prefecturii districtul neavând deocamdată titular la citirea acestor șiruri răutăcioase, a șoptit cu zâmbetul său diplomatic:</p>
                  <p>— Om vedea! </p>
                  <p>Joia mult așteptată a sosit. Vodă și doamna, plecând în străinătate, trebuie să se oprească douăzeci și cinci de minute în gara din marginea orășelului Z... De dimineață, peronul gării, decorat cu împletitură de brad, cu marca județului, stegulețe tricolore și covorul cel roșu al primăriei, este înțesat de lume garnizoana, garda civică, școalele, autoritățile, notabilii și cât public a mai putut încăpea.</p>
                  <p>Directorul a plecat de la șapte de-acasă spre a lua, împreună cu primarul, cele din urmă dispozițiuni la fața locului. Nevasta lui a rămas să se gătească și să vie mai târziu la gară cu copiii și cu amicul. Amicul este un profesor foarte tânăr, care locuiește la directorul de un an de zile; el dă lecții la copii și redijează Sentinela Ordinii; e băiat bun și scrie minunat: se dă ca aproape pozitiv că tot el a scris proclamația.</p>
                  <p>Acum tot e gata... Directorul se duce la o extremitate a peronului și-și aruncă privirile la mulțimea adunată până în cealaltă extremitate... Atunci îi clipesc de departe în minte cuvintele Drapelului, și-și mângâie favoritele cu mulțumire...</p>
                  <p>Dar sunt zece fără zece... și cocoana nu mai vine... Ce să fie? Trenul domnesc s-a anunțat de la stația apropiată... în patru minute trebuie să fie aici... Toți ochii joacă între ceasornic și capătul liniei... încă trei minute... Două... Un minut... S-aude șuierul cald...</p>
                  <p>— La o parte, domnilor! zice grav șeful gării potrivindu-și bine șapca roșie.</p>
                  <p>Iată-l! Pieptul lat al locomotivei s-arată la cotitura liniei. Arătarea crește, crește mereu, sforăind semeață și alunecând cu eleganță maiestoasă către peron. Cazanul fierbe, fanfara țipă, școlarii intonează imnul un concert monstru... Vagonul domnesc intră la peron. Un freamăt furnică de colo până colo prin mulțime. Deodată, și glasurile copiilor și țipetele trâmbițelor și clocotitura norului fierbinte care se smacină captiv în pântecele mașinii sunt acoperite de urale zguduitoare... Trenul se oprește, conform programei oficiale, la zece ore precise; suveranii cobor din vagon cu suita, iar consoarta directorului n-a sosit încă! </p>
                  <p>Se face prezentarea autorităților și notabililor, după care vodă trece între bărbați, iar doamna între dame.</p>
                  <p>Întâiul clopot! Directorul, foarte nervos, mână un vătășel călare s-aducă numaidecât pe cocoana, pe copii și pe domnul profesor.</p>
                  <p>Măria-sa doamna e foarte veselă de conversația damelor; dar dumnealor o iau repede și se-ntind la vorbă... Una o povățuiește pe doamna să se păzească pe drum de răceală:</p>
                  <p>— Nu te juca, soro! boala n-alege.</p>
                  <p>Doamna mulțumește de binevoitoarea povață și asigură că s-a-ngrijit bine, a luat haine d-acasă... în acest timp, directorul tremură de neastâmpăr.</p>
                  <p>Al doilea clopot! Măriile-lor fac un pas înapoi pregătindu-se să se suie... Directorul, asudat și înecat de emoție, s-apropie să ție un discurs. Lui vodă:</p>
                  <p>— Măria-ta!... nu plecați!... nu trebuie să plecați!... D-abia al doilea clopot a sunat; n-a sunat nici măcar al treilea!... A! dacă ar fi sunat al treilea, atunci aș înțelege să vă grăbiți... Dar nu! Și chiar să fi sunat al treilea... să zicem!... n-aveți grijă: nu pleacă trenul fără măriile-voastre... s-a dat ordin în consecință!... Așadar, având aceasta în vedere, cu onoare sunteți invitați să binevoiți a lua în considerațiune... că acest district, acest oraș, în fine, toți concetățenii noștri v-au iubit atât și au făcut sacrificii!...</p>
                  <p>Apoi, cu mai multă căldură, doamnei:</p>
                  <p>— Să nu plecați măcar măria-voastră!... N-a venit încă toată lumea!... mai sunt dame, mai sunt copii, mai sunt amici, cari ar dori să vă vază ca pe o mamă!</p>
                  <p>Vodă, zâmbind foarte bucuros, zice:</p>
                  <p>— Mai stăm, mai stăm, domnule director.</p>
                  <p>— Mersi! răspunde acesta în culmea emoției.</p>
                  <p>Și, lăsând pe suverani, aleargă la capătul peronului, se suie în picioare pe o bancă și se-nalță în vârful deștelor, făcând către șoseaua dinspre oraș semne violente cu batista, în adevăr pe șosea vine o trăsură în goană, urmată de un vătășel călare.</p>
                  <p>— Aide, soro! aide, nene, pentru numele lui Dumnezeu! că m-ați omorât! </p>
                  <p>— Vezi! nu-ți spuneam eu că-i târziu! zice palpitând cocoana către profesor.</p>
                  <p>Directorul își introduce pe peron familia și strigă sever către macagiul care stă drept, cu mâna gata pe cureaua clopotului:</p>
                  <p>— Să nu tragi!... Nu e voie să suni! Măriile-lor n-au isprăvit încă; mai au treabă aici!</p>
                  <p>Apoi către suverani:</p>
                  <p>— Măriile-voastre, am onoare pentru ca să vă recomand familia mea: consoarta mea, copiii mei, amicul meu!</p>
                  <p>Și pe urmă către copii:</p>
                  <p>— Sărutați mâna!</p>
                  <p>Copiii se aruncă și execută ordinul. Măriile-lor sunt din ce în ce mai veseli.</p>
                  <p>— Am auzit, dragă, zice doamnei nevasta directorului, că ați fostără cam bolnăvioară! Mi-a părut grozav de rău... încă-i ziceam lui dom profesor, amicul nostru, zic: vezi dumneata, dacă o prințesă și tot nu se poate pune cu voia lui Dumnezeu; dar noi ăștia!... Dar acu te-ai făcut bine... Se vede... Fie, că frumoasă ești! să nu-ți fie de deochi! să trăiești!...</p>
                  <p>Totdeodată unul dintre copiii domnului director, care privesc foarte curioși pe suverani, își scobește o nară cu degetul. Mama îi dă o palmă peste mână.</p>
                  <p>— Nu ți-e rușine să bagi mâna-n nas!... șezi frumos! te vede madam Carol!</p>
                  <p>Copilul plânge. Domnul profesor îl smucește de mână și-l bagă la arest în sala de așteptare clasa a doua. Măria-sa doamna intervine pe lângă domnul director în favoarea micului vinovat, care urlă tare în arest. Tatăl cedează înaltei influențe și dă drumul băiatului:</p>
                  <p>— Taci din gură, măgarule! și sărută mâna măriei-sale: dumneaei s-a rugat să te iert!</p>
                  <p>Suveranii s-au urcat și se arată plini de veselie la fereastra vagonului. Directorul se hotărește în sfârșit, după stăruința șefului gării, să permită a se suna al treilea. Trenul se pune în mișcare. Urale și muzică. Bărbații fac semne de adio cu pălăriile, damele bezele călduroase; directorul se șterge de sudoare obosit, iar nevasta lui strigă cât se poate către doamna:</p>
                  <p>— La revedere! bon amusement! Nu ne uitați p-acolo! la revedere!</p>
                  <p>Când trenul a pornit bine, o altă trăsură sosește în goană mai turbată. Decanul avocaților coboară trăgându-și după dânsul cocoana, care trage după dânsa o interminabilă rochie de catifea verde cu funde bogate de satin rose. Amândoi își fac loc cu furie prin mulțime, care acum a rupt rândurile și iese în dezordine.</p>
                  <p>— A plecat? zice dezolată cocoana. Da, a plecat, i se răspunde.</p>
                  <p>— Cum se poate? trenul stă totdeauna treizeci și cinci de minute!</p>
                  <p>— Ăsta era tron domnesc, ma chère, zice nevasta directorului.</p>
                  <p>— Ce? era să v-aștepte vodă și doamna pe dv.? adaogă profesorul cu un zâmbet răutăcios de superioritate.</p>
                  <p>— Așa? vociferează decanul. Am înțeles!... Astea sunt iar intrigile lui dom director: care va să zică numai dumnealui și familia și... amicul dumnealui să vază pe măriile-lor!</p>
                  <p>Pe urmă, întorcându-se la lumea care se duce:</p>
                  <p>— Iată, fraților, o probă mai mult că astăzi opozițiunea este considerată ca afară din națiune... Foarte bine... Vom lua act și de aceasta și vom protesta!</p>
                  <p>Decanul și familia sa au fost multă vreme la cuțite cu directorul și cu familia acestuia, deși damele erau surori. Chiar o polemică, „cât s-a putut mai parlamentară, s-a urmat cu privire la aceasta, între cele două ebdomadare locale, Drapelul decanului și Sentinela amicului.</p>
                  <p>Tocmai la niște alegeri, o persoană de-naltă influență, aflând despre vrajba celor doi cumnați, a stăruit de i-a împăcat, promițând serios că și anul viitor va fi o zi solemnă pentru orășelul Z... și atunci trenul domnesc o să se oprească acolo un ceas... și douăzeci și cinci de minute.</p>
               </div>
               <div type="div3">
                  <head>Justiție</head>
                  <p>1893</p>
                  <p>
                     <hi rend="italic">Judele de ocol:</hi> Care va să zică, d-ta Leanca văduva, comersantă de băuturi spirtoase...</p>
                  <p>
                     <hi rend="italic">Leanca:</hi> La Hanu Dracului...</p>
                  <p>
                     <hi rend="italic">Jud.:</hi> Știu... Lasă-mă să-ntreb.</p>
                  <p>
                     <hi rend="italic">Leanca:</hi> Plătim licența, domn' judecător...</p>
                  <p>
                     <hi rend="italic">Prevenitul:</hi> Oleo!</p>
                  <p>
                     <hi rend="italic">Jud.:</hi> Tăcere!</p>
                  <p>
                     <hi rend="italic">Leanca:</hi> ...E păcat pentru mine, domn' judecător...</p>
                  <p>
                     <hi rend="italic">Jud.:</hi> Lasă-mă să te-ntreb...</p>
                  <p>
                     <hi rend="italic">Leanca:</hi> Te las...</p>
                  <p>
                     <hi rend="italic">Jud.:</hi> Care va să zică, d-ta Leanca văduva, comersantă de băuturi spirtoase, ce reclami de la prevenitul Iancu Zugravu?</p>
                  <p>
                     <hi rend="italic">Leanca (cu emoțiune treptată):</hi> Eu, să trăiți, saru' mâna, domn' judecător, eu sunt o fomeie sârmană, Dumnezeu mă știe cum mă chinuiesc pentru o pâine... De-aia și pusesem de gând de la sfântu Gheorghe să las prăvălia, care nu mai poate omul de atâtea angarale pentru ca să mai mănânce o bucățică de pâine, și nu ne mai dă mâna să plătim licența.</p>
                  <p>
                     <hi rend="italic">Prevenitul:</hi> Licența o plătește domn' Mitică.</p>
                  <p>
                     <hi rend="italic">Leanca:</hi> Domn' Mitică?... să fie al dracului care minte?</p>
                  <p>
                     <hi rend="italic">Jud.: </hi>Tăcere! Nimini n-are voie să vorbească până nu-l întreb eu.</p>
                  <p>
                     <hi rend="italic">Leanca:</hi> Dacă zice dumnealui că domn' Mitică!... Eu, domn' judecător, săru'mâna, poci să jur că sunt curată la sufletul meu!</p>
                  <p>
                     <hi rend="italic">Jud.:</hi> Nu e vorba de asta!... Spune cum s-au petrecut lucrurile și ce reclami de la prevenit? </p>
                  <p>
                     <hi rend="italic">Leanca:</hi> Eu, domn' judecător, reclam, pardon, onoarea mea, care m-a-njurat, și clondirul cu trei chile mastică prima, care venisem tomn-atunci cu birja de la domn' Marinescu Bragadiru din piață, încă chiar domn' Tomița zicea să-l iau în birje...</p>
                  <p>
                     <hi rend="italic">Jud.:</hi> Pe cine să iei în birje?</p>
                  <p>
                     <hi rend="italic">Leanca:</hi> Clondirul... că zicea...</p>
                  <p>
                     <hi rend="italic">Jud.:</hi> Cine zicea?</p>
                  <p>
                     <hi rend="italic">Leanca:</hi> Domn' Toma... se sparge...</p>
                  <p>
                     <hi rend="italic">Jud.:</hi> Cine se sparge?</p>
                  <p>
                     <hi rend="italic">Leanca:</hi> Clondirul, domn' judecător!</p>
                  <p>
                     <hi rend="italic">Jud. (impacientat):</hi> Femeie, ce tot bârâi?... Răspunde odată lămurit la ce te-ntreb eu! Ce pretinzi d-ta acuma de la prevenit?</p>
                  <p>
                     <hi rend="italic">Leanca (cu volubilitate):</hi> Onoarea mea, domn' judecător, care m-a-njurat dumnealui, pardon facu-ți și dregu-ți, și mi-a spart clondirul, că nu vrea să-mi plătească... <hi rend="italic">(Cu obidă.) </hi>Că eu sunt o fomeie sârmană, și e păcat! vine dumnealui gol pușcă și bea până se face tun, și pe urmă, dacă am vrut să chem vardistul, dumnealui zice că mă sulemenește cu chinoroz și vrea s-o tulească, ș-a căzut peste tarabă și s-a făcut praf.</p>
                  <p>
                     <hi rend="italic">Jud.:</hi> Ce s-a făcut praf ?</p>
                  <p>
                     <hi rend="italic">Leanca:</hi> Clondirul cu mastică; și pe urmă vrea să fugă.</p>
                  <p>
                     <hi rend="italic">Jud.:</hi> Cine?</p>
                  <p>
                     <hi rend="italic">Leanca:</hi> Dumnealui.</p>
                  <p>
                     <hi rend="italic">Jud.:</hi> Ei, ce pretinzi?</p>
                  <p>
                     <hi rend="italic">Leanca:</hi> Onoarea mea și trei chile de mastică prima...</p>
                  <p>
                     <hi rend="italic">Jud.:</hi> Bine; șezi și taci.</p>
                  <p>
                     <hi rend="italic">Leanca:</hi> Care vine dumnealui...</p>
                  <p>
                     <hi rend="italic">Jud.:</hi> Taci!</p>
                  <p>
                     <hi rend="italic">Leanca:</hi> Tac, da...</p>
                  <p>
                     <hi rend="italic">Jud.:</hi> Taci odată!</p>
                  <p>
                     <hi rend="italic">Leanca:</hi> Am tăcut.</p>
                  <p>
                     <hi rend="italic">Jud.:</hi> Iancu Zugravu! Ce ai d-ta să răspunzi la pretențiile reclamantei?</p>
                  <p>
                     <hi rend="italic">Prevenitul (e afumat și pronunță foarte îngălat):</hi> Eu, domnule judecător, dumneaei zice, pardon, iar ai venit, mă porcule? că dumneaei n-are niciodată o politică vizavi de mușterii. Eu zic... daca domn' Mitică... </p>
                  <p>
                     <hi rend="italic">Jud.:</hi> Cine-i domn' Mitică?</p>
                  <p>
                     <hi rend="italic">Leanca:</hi> Domn' judecător, uite, săru'mâna, ș-acuma e beat...</p>
                  <p>
                     <hi rend="italic">Jud.:</hi> Taci! nu te-ntreb pe d-ta. <hi rend="italic">(Către prevenit:)</hi> Cine-i domn' Mitică?</p>
                  <p>
                     <hi rend="italic">Prev.:</hi> Domn' Mitică?... nu-l cunoști pe domn' Mitică? <hi rend="italic">(Râzând ironic.)</hi> Al dracului domn' Mitică!</p>
                  <p>
                     <hi rend="italic">Jud.:</hi> Vorbește serios! Cine-i domn' Mitică?</p>
                  <p>
                     <hi rend="italic">Prev.:</hi> Care va să zică, domn' Mitică de la pricepție. <hi rend="italic">(Cu un zâmbet de fină intenție.)</hi> Pricepi dumneatale acușica cum vine vorba noastră. <hi rend="italic">(Face cu ochiul.)</hi>
                  </p>
                  <p>
                     <hi rend="italic">Jud.:</hi> Ce-are-a face domn' Mitică?</p>
                  <p>
                     <hi rend="italic">Prev.:</hi> Dacă i-a plătit licența.</p>
                  <p>
                     <hi rend="italic">Leanca:</hi> Să fie-al drac...</p>
                  <p>
                     <hi rend="italic">Jud.:</hi> Taci! <hi rend="italic">(Prevenitului:)</hi> Nu e vorba de licență, e vorba de clondirul cu mastică.</p>
                  <p>
                     <hi rend="italic">Prev.:</hi> A căzut de pe tejghea, domn' judecător; era pe margine.</p>
                  <p>
                     <hi rend="italic">Jud.:</hi> Cine l-a-mpins?</p>
                  <p>
                     <hi rend="italic">Prev.:</hi> Piaza rea, fincă zicea că cheamă vardistul... Eu nu vream, că sunt comersant...</p>
                  <p>
                     <hi rend="italic">Leanca (dându-i cu tifla):</hi> Comersant de piei de cloșcă.</p>
                  <p>
                     <hi rend="italic">Jud.:</hi> Te invit să fii cuviincioasă aici! aici nu-i permis să dai cu tifla!</p>
                  <p>
                     <hi rend="italic">Prev. (vesel):</hi> Bravos, domn' judecător! ai văzut și dumneatale acușica ce pramatie e dumneei?</p>
                  <p>
                     <hi rend="italic">Jud.:</hi> Nu-ți permit să fii necuviincios aici!... <hi rend="italic">(aspru)</hi> M-ai înțeles?</p>
                  <p>
                     <hi rend="italic">Leanca (veselă):</hi> Hahaha! bravos, domn' judecător!... să spuie ce comerț învârtește...</p>
                  <p>
                     <hi rend="italic">Jud. (mai aspru):</hi> Taci, că te dau afară!</p>
                  <p>
                     <hi rend="italic">Prev.:</hi> Hahahaha! Brav...</p>
                  <p>
                     <hi rend="italic">Jud. (foarte aspru):</hi> Răspunde! ce comerț faci d-ta?</p>
                  <p>
                     <hi rend="italic">Prev.:</hi> Am fost zugrav de case român, domn' judecător... Dac-am văzut că mă omoară concurența străinilor, am deschis tombolă cu obiecte la Moși.</p>
                  <p>
                     <hi rend="italic">Jud.:</hi> Da' de chinoroz cum a venit vorba?</p>
                  <p>
                     <hi rend="italic">Prev.:</hi> Am vrut numai s-o speriu c-o stric <hi rend="italic">(face cu ochiul)</hi> pardon, la ficsonomia obrazului... </p>
                  <p>
                     <hi rend="italic">Leanca:</hi> Să mă sperii? N-ai venit odată cu căciula umplută cu chinoroz...?</p>
                  <p>
                     <hi rend="italic">Prev.:</hi> Las-o p-aia! aia-i altă căciulă! <hi rend="italic">(Judelui:)</hi> Aia a fost la politică... nu-nțelege dumneei... fomeie...</p>
                  <p>
                     <hi rend="italic">Jud.:</hi> Bine, toate bune, dar de ce vii beat la judecătorie?</p>
                  <p>
                     <hi rend="italic">Prev.: (obidit): </hi>Dacă n-am aminteri coraj, domn' judecător!...</p>
                  <p>
                     <hi rend="italic">Jud.:</hi> Destul.</p>
                  <p rend="italic">(Condamnă pe prevenitul Iancu Zugravu la șapte lei despăgubire civilă și doi lei cheltuieli de judecată.)</p>
                  <p>
                     <hi rend="italic">Leanca:</hi> Da, domn' judecător, onoarea mea, săru' mâna, nereperată, cum remâne?</p>
                  <p>
                     <hi rend="italic">Prev. (malițios):</hi> Las' că ți-o reperează domn' Mitică!</p>
               </div>
               <div type="div3">
                  <head>Un pedagog de școală nouă</head>
                  <p>1893</p>
                  <p>D. Marius Chicoș Rostogan, distinsul nostru pedagog absolut, și-a început cariera printr-o memorabilă conferență didactică.</p>
                  <p>Vom da aci mai la vale conferența în rezumat, apoi câteva note, luate după natură, despre activitatea în <hi rend="italic">praxă</hi> a eminentului pedagog.</p>
                  <p>Trebuie prealabil să spunem că d-sa, totdeauna înainte de <hi rend="italic">e</hi> și <hi rend="italic">i</hi>, pronunță pe:</p>
                  <p>
                     <hi rend="italic">n</hi> ca <hi rend="italic">gn</hi> franțuzesc,</p>
                  <p>
                     <hi rend="italic">t</hi> ca <hi rend="italic">k</hi>,</p>
                  <p>
                     <hi rend="italic">d </hi>ca <hi rend="italic">gh</hi>,</p>
                  <p>
                     <hi rend="italic">g</hi> ca <hi rend="italic">j</hi>,</p>
                  <p>
                     <hi rend="italic">c</hi> ca <hi rend="italic">ș</hi>.</p>
                  <p>Aceasta pentru ușurarea citirii citatelor din vorbirea d-sale, pe cari voim să le transcriem pe cât se poate cu pronunțarea lor originală. Cititorul va suplini părțile din cale afară originale, pe cari ne-a fost prea greu să le transcriem exact, ca de ex. <hi rend="italic">gn</hi> și <hi rend="italic">g</hi>.</p>
                  <div type="div4">
                     <head>Conferință</head>
                     <p>"Onorat aughitoriu,</p>
                     <p>Vom căuta să ne roskim astăzi ghespre metoda ghe a prăda grămakica în jenăre și apoi numai doară ghespre metoda intuikivă și ghespre răspunsurile neapărake, nețăsitake ghe lojica lucrului, amăsurat inkelijinții școlerului!"</p>
                     <p>Așa începe d. conferențiar. Cui nu a asistat la conferența aceasta trebuie să-i spunem că pedagogul pune întrebările și presupune și răspunsurile. Așa că urmarea, deși s-ar părea o conversație între pedagog și școlar, este însuși corpul conferenții. Iată rezumatul acestei superioare opere didactice.</p>
                     <p>Urmează conferențiarul:</p>
                     <p>
                        <hi rend="italic">Pedagogul:</hi> No! ce-i grămakica?</p>
                     <p>
                        <hi rend="italic">Școlerul:</hi> Grămakica iaște...</p>
                     <p>
                        <hi rend="italic">Pedagogul:</hi> No că-z ce iaște? că-z doar nu iaște vun lucru mare.</p>
                     <p>
                        <hi rend="italic">Școlerul</hi> numai apoi se reculeje și răspunghe: grămakica iaște o știință ghespre cum lucră limba și lejile mai apoi la cari se supune aceea lucrare, ghin toake punturile ghe veghere.</p>
                     <p>
                        <hi rend="italic">Pedagogul:</hi> Bravo, mă! prostovane! (îi zic așe doară nu spre admonițiune, ci spre înghemn și încurajare). No, acuma, spune-ne tu numai cum se împart substankivele? Școlerul, la întrebarea aceasta a mea doară, musai să răspunză, nețăsare, amăsurat priceperii și rățiunii sale:</p>
                     <p>
                        <hi rend="italic">Școlerul:</hi> În substankive care se văd și substankive cari nu se văd - reșpeckive concreke și abstracke!</p>
                     <p>
                        <hi rend="italic">Pedagogul:</hi> Apoi merem mai gheparte pe ogorul pedagojic și punem cheskiunea doar:</p>
                     <p>Ați auzit voi, copii, ghespre jăn? Ce iaște jănul?</p>
                     <p>
                        <hi rend="italic">Școlerul</hi> răspunghe: Jănul e cumu-i lucru: masculin, femenin și ekerojen au neutru, reșpeckive ghe bărbat, ghe femeie și ghe ce nu-i nici bărbat, nici femeie.</p>
                     <p>
                        <hi rend="italic">Pedagogul:</hi> Esemple doară...</p>
                     <p>
                        <hi rend="italic">Școlerul</hi> apoi musai se exprime astfel:</p>
                     <p>Calul îi substankiv masculin; iel se schimbă în iapă, ș-apoi ghevine femenin.</p>
                     <p>
                        <hi rend="italic">Pedagogul:</hi> No! dar neutru?</p>
                     <p>
                        <hi rend="italic">Școlerul</hi> (inoțent cumu-i, el nu poake da exemplul aghecvat; eu, pedagogul, atuncia-s gata să-i dau ilustrățiunea keoriei)...</p>
                     <p>
                        <hi rend="italic">Pedagogul:</hi> Neutru! Neutru mai apoi, dacă-i calul masculin și iapa femenină, neutru-i catârul, carele nu-i nici cal, nici iapă, nici măgar, nici cal: e catâr, aghică corșitură, ghe îmbele jenuri, și mai gheparke pentru aceea se conzultă zoologhia, care-i o altă știință naturale, și doară <hi rend="italic">naturalia non sunt turpia!...</hi>
                     </p>
                     <p>După aceea doară, școlerul musai să fie, în rățiunea să puerilă, eghificat pe gheplin ghe jănurile tutor substankivelor.</p>
                     <p>Vine numai dup-aceea cheskiunea makemakică... Spune-ne tu doară, Bârsăscule! (zic eu școlerului) ce înțăleji tu prin curbă, o linie curbă?</p>
                     <p>
                        <hi rend="italic">Școlerul:</hi> Care nu-i ghireaptă...</p>
                     <p>
                        <hi rend="italic">Pedagogul (zâmbind cu bunătate):</hi> No! care nu-i ghireaptă, bine! da' cumu-i, dacă nu-i ghireaptă?</p>
                     <p>
                        <hi rend="italic">Școlerul</hi> mai apoi vine la aceea înduplecare a rățiunii că musai va să răspundă minken:</p>
                     <p>E o linie oablă, oablă, care mere și mere și mere și iarăși se-ntoarnă ghe unghe o purces.</p>
                     <p>
                        <hi rend="italic">Pedagogul (jucându-și serios rolul):</hi> Bine! răspuns limpeghe! chiar! reșpeckive esact... No acuma, spune-ne cine au invăntat numerele?</p>
                     <p>
                        <hi rend="italic">Școlerul</hi> acuma, după memorare numai, căci memoria e, cum zice Tubinghen, pur animală, răspunghe ca animalul: numerele pare, reșpeckive cele cu soțiu, le-au invăntat Pitagora, iar mai apoi cele impare, reșpeckive cele fără soțiu, le-au invăntat Eratoskenes!</p>
                     <p>Bravo!</p>
                     <p>Cum veghe, onoratul aughitoriu, toake răspunsurile școlerului după metoada intuikivă moghearnă sunt nețesitake prin lojika lui, proprie vorbind născândă, dar completaminke formată printr-o educățiune aghecvată cercustanțelor, probăluike ca gherivând ghin natura noastră, carea lucră pe cum e mânată mai gheparke.</p>
                     <p>Într-o viitoare conferență, vom cuvânta apoi ghespre această natură iarăși în aplicățiunile sale în raport cu pedagojia, cu beserica și cu ișcoala!</p>
                     <p>
                        <hi rend="italic">(Aplauze. A doua zi, pedagogul nostru este numit în slujbă profesor</hi> "ghe pedagojie în jenăre și ghe limba makernă în șpețial". <hi rend="italic">Să-l vedem la lucru.)</hi>
                     </p>
                  </div>
                  <div type="div4">
                     <head>O inspecțiune</head>
                     <p>
                        <hi rend="italic">Profesorul:</hi> Că-i onorat domnul inșpectore va binevoi doară un momânt să asculke aplicățiunea metoaghii intuikive.</p>
                     <p rend="italic">Inspectorul se așează, scoate carnetul și condeiul și ascultă.</p>
                     <p>
                        <hi rend="italic">Profesorul:</hi> Mă! prostovane! tuala ghe colo.......... Spune-ne tu doară: ce iaște ființă și ce iaște lucru, mă?</p>
                     <p>
                        <hi rend="italic">Elevul</hi>: Lucrul, dom'le, este care nu mișcă, și ființă pentru că mișcă!</p>
                     <p>
                        <hi rend="italic">Profesorul</hi>: No! dar ornicul meu... prostule! ființă-i ori lucru?</p>
                     <p>
                        <hi rend="italic">Elevul</hi>: E lucru, dom'le!</p>
                     <p>
                        <hi rend="italic">Profesorul:</hi> Că'z doar mișcă, mă! auzi-l! <hi rend="italic">(bagă ceasul în urechea elevului).</hi>
                     </p>
                     <p>
                        <hi rend="italic">Elevul (ferindu-se):</hi> Da, dar dacă nu-l întoarcem, nu mișcă.</p>
                     <p>
                        <hi rend="italic">Profesorul (satisfăcut):</hi> Bravo! (cătră domnul inspector:) Ș-apoi doar ăsta-i ghintre cei meghiocri... Bine! <hi rend="italic">(Elevul trece la loc.)</hi> Tu, mă! ălălant ghe lângă el... Câke picioare are boul, mă?</p>
                     <p>
                        <hi rend="italic">Elevul</hi>: Patru, dom'le!</p>
                     <p>
                        <hi rend="italic">Profesorul (vesel):</hi> Ei, pe dracu! că-z doar n-o să aibă șapke!... și ce e boul cu patru picioare? lucru ori ființă? Ha?</p>
                     <p>
                        <hi rend="italic">Elevul</hi>: Ființă, dom'le!</p>
                     <p>
                        <hi rend="italic">Profesorul</hi>: Dar masa ființă-i?</p>
                     <p>
                        <hi rend="italic">Elevul</hi>: E lucru, dom'le!</p>
                     <p>
                        <hi rend="italic">Profesorul:</hi> No! că-z n-are și ea patru?</p>
                     <p>
                        <hi rend="italic">Elevul</hi>: Da, dar nu se mișcă, dom'le!</p>
                     <p>
                        <hi rend="italic">Profesorul (și mai vesel):</hi> Ei! pe dracu! să se miște... poake doar că cu șpirikismus!</p>
                     <p>
                        <hi rend="italic">Inspectorul (tușește tare și caută să schimbe vorba):</hi> Mă rog, cum îl cheamă pe elevul acesta?</p>
                     <p>
                        <hi rend="italic">Profesorul</hi>: Anibal Ioanescu.</p>
                     <p>
                        <hi rend="italic">Inspectorul:</hi> Răspunde bine.</p>
                     <p>
                        <hi rend="italic">Profesorul (cu siguranță):</hi> Că-z ăsta-i ghintre cei bunișori!... No! la gheografie acuma... Mă! tu ghe colo... Spune-ne tu doară toake ștakele Europei.</p>
                     <p>
                        <hi rend="italic">Elevul:</hi> Franța, dom'le.</p>
                     <p>
                        <hi rend="italic">Profesorul:</hi> Franțiia, bine!</p>
                     <p>
                        <hi rend="italic">Elevul:</hi> Anglia, dom'le.</p>
                     <p>
                        <hi rend="italic">Profesorul:</hi> Iaște!</p>
                     <p>
                        <hi rend="italic">Elevul:</hi> Germania, dom'le.</p>
                     <p>
                        <hi rend="italic">Profesorul</hi>: Ghermania.</p>
                     <p>
                        <hi rend="italic">Elevul (se pornește repede. - Profesorul dă din cap afirmativ la fiece nume de stat cu satisfacție și cu mândrie):</hi> Elveția, Rusia, Suedia, Italia, Belgia, Olanda, Turcia, Bulgaria, România, Serbia, Muntenegru și Grecia... dom'le!</p>
                     <p>Profesorul <hi rend="italic">(încruntându-se):</hi> Și apoi mai care, mă?</p>
                     <p>
                        <hi rend="italic">Elevul</hi>: Atâtea, dom'le!</p>
                     <p>
                        <hi rend="italic">Profesorul (începând să scrâșnească):</hi> Dar Șpania, mă?</p>
                     <p>
                        <hi rend="italic">Elevul (intimidat):</hi> Și... Spania, dom'le!</p>
                     <p>
                        <hi rend="italic">Profesorul (mai aspru):</hi> Dar Șpania, unghe-i Șpania?</p>
                     <p>
                        <hi rend="italic">Elevul: </hi>...?!</p>
                     <p>
                        <hi rend="italic">Profesorul (magistral):</hi> Șpania-i lângă Portocalia, mă boule, și vițăversa!</p>
                     <p>
                        <hi rend="italic">Elevul (aiurit):</hi> Și... Spania și Portocalia, dom'le!</p>
                     <p>
                        <hi rend="italic">Profesorul (din ce în ce mai sus):</hi> Și mai care?</p>
                     <p>
                        <hi rend="italic">Elevul (pierdut):</hi> Virțăvercea, dom'le!</p>
                     <p>
                        <hi rend="italic">Profesorul (indignat):</hi> Nu Vițăvercea, mă! Dănimarca, mă! Dania, mă! <hi rend="italic">(Șoptind amenințător printre dinți:)</hi> Dania tătână-tău!<hi rend="italic">(Energic:)</hi> Merji la loc, boule!</p>
                     <p>
                        <hi rend="italic">Elevul</hi> pleacă obidit la loc.</p>
                     <p>
                        <hi rend="italic">Inspectorul (conciliant):</hi> Ei, oricum, tot a știut destul de bine.</p>
                     <p>
                        <hi rend="italic">Profesorul (încă fierbând de ciudă):</hi> Pe dracu! știut! Traiane Ghiorghiescule! Vină tu... Spune-ne tu doară, s-audă și onorat domnul inspector: dacă sunt în lume apoi câte le veghem doară, cine le-au făcut pe toate?</p>
                     <p>
                        <hi rend="italic">Elevul (sigur): </hi>Natura, dom'le!</p>
                     <p>
                        <hi rend="italic">Profesorul (zâmbind cu bunătate filozofică):</hi> Ei, pe dracu! Natura!... Dar pe Natura aia cine au făcut-o, mă prostovane?</p>
                     <p>
                        <hi rend="italic">Elevul:</hi> Dumnezeu, dom'le!</p>
                     <p>
                        <hi rend="italic">Profesorul</hi>: Dar vezi bine că Dumnezeu, că-z doar nu tată-tău și mumă-tă!... No! acuma... noi, românii, musai doară să șkim pe cum că: ghe unghe ne trajem noi?... ghe unghe?... spune!</p>
                     <p>
                        <hi rend="italic">Elevul (energic):</hi> De la Traian, dom'le!</p>
                     <p>
                        <hi rend="italic">Profesorul (făcând cu ochiul inspectorului, care stă în admirație):</hi> Și cine era Trăian?</p>
                     <p>
                        <hi rend="italic">Elevul:</hi> El era un om bun!</p>
                     <p>
                        <hi rend="italic">Profesorul (emoționat):</hi> Bun, drăguțul ghe el! zic zău lui Dumnezău, bun!... și cu cine s-au bătut el?</p>
                     <p>
                        <hi rend="italic">Elevul (brav):</hi> Cu turcii!</p>
                     <p>
                        <hi rend="italic">Profesorul (râzând cu mult chef):</hi> Pe dracu! Că-z unghe erau turcii până atunci în Europa... Mai târziu doară apoi s-or ghescoperit turcii... <hi rend="italic">(Puternic:)</hi> Cu dacii, mă!</p>
                     <p>
                        <hi rend="italic">Elevul (mai brav):</hi> Cu draci!</p>
                     <p>
                        <hi rend="italic">Profesorul:</hi> Că zău lui Dumnezeu că cu draci s-o bătut!... Dar mai apoi, Ștefan cel Mare și Michaiu Bravul cine au fost?</p>
                     <p>
                        <hi rend="italic">Elevul (mândru):</hi> Ei erau oameni buni.</p>
                     <p>
                        <hi rend="italic">Profesorul (aprobând cu tărie):</hi> Buni, mă !... și s-au bătut...</p>
                     <p>
                        <hi rend="italic">Elevul (cu multă mândrie națională):</hi> Cu draci!</p>
                     <p>
                        <hi rend="italic">Profesorul (entuziast):</hi> Cu draci! zic zău lui Dumnezeu!... Merji la loc!... Bravo, prostovane! <hi rend="italic">(Către inspector, care e transportat:)</hi> Că-z ăsta doară iaște un școler emininke!</p>
                     <p>
                        <hi rend="italic">Inspectorul:</hi> Are și mult talent!</p>
                     <p>
                        <hi rend="italic">Profesorul (cu siguranță):</hi> Ei! pe dracu, talent! că-z talent nu-i doar ghe vreo samă! asta-i lucru anticvat... Cu metoaghele mogherne doară, totul zace numai în aplicățiune!... No! la muzică acuma... Spune-ne, Popăscule: ce-i muzica?</p>
                     <p>
                        <hi rend="italic">Elevul:</hi> Muzica este care cântă, dom'le.</p>
                     <p>
                        <hi rend="italic">Profesorul (nemulțumit):</hi> Nu așa, loază! Nu cuvânta doară ca râtanii... vorbește ca școlerii. Dă-ne tu numaighecât ghefiniția chiară și agkecvată!</p>
                     <p>
                        <hi rend="italic">Elevul:</hi> Muzica este...</p>
                     <p>
                        <hi rend="italic">Profesorul:</hi> Ce?</p>
                     <p>
                        <hi rend="italic">Elevul:</hi> Este când...</p>
                     <p>
                        <hi rend="italic">Profesorul (foarte nemulțumit și repetând definiția):</hi> Muzica iaște aceea care ne gâghilă urechile într-un mod plăcut... <hi rend="italic">(pântre dinți, aparte, școlarului:)</hi> Ia sama doară să nu ți le gâghil eu ție într-un mod neplăcut! <hi rend="italic">(Se aude clopotul de ieșire.)</hi>
                     </p>
                     <p>
                        <hi rend="italic">Inspectorul (se ridică; copiii fac și ei ca inspectorul):</hi> Domnule profesore, sunt foarte mulțumit. Metoda dumitale e admirabilă...</p>
                     <p>
                        <hi rend="italic">Profesorul (tăindu-i vorba cu mândrie):</hi> Că-z asta doară e metoada lui Peștaloțiu!</p>
                     <p>
                        <hi rend="italic">Inspectorul (urmând):</hi> ...și zelul dumitale vrednic de laudă... <hi rend="italic">(Către elevi:)</hi> Voi, băieți, căutați a profita de știința bunului vostru profesore și nu uitați că de la voi așteaptă mult patria, România, pentru viitor!</p>
                     <p>
                        <hi rend="italic">Profesorul (conducând cu multe reverențe pe inspector și încântat de rezultat):</hi> Că-z eu ce le tot spun boilor, onorat domnule inșpectore?... Apoi dacă-s porci și n-au ghestulă aplicățiune!</p>
                  </div>
                  <div type="div4">
                     <head>Ajunul examenelor</head>
                     <p>
                        <hi rend="italic">Profesorul</hi>: No! mâne apoi începem doară! Câți ghintre voi au ștuduit, or mere mai gheparke; câți au fost putori și n-au ștuduit, trebuie că rămân repekinți. Acuma doară numai să vă muștruluiesc că cum să fiți la aceea înălțime la carea caută a fi școlerul întrucât priveșke educățiunea prințipială, respeckive la o conduită exămplară față ghe azistenții cari vor fi ghe față. <hi rend="italic">(Către un școlar din fund:)</hi> Închighe gura, boule, că-ți întră musca... <hi rend="italic">(Băieții râd.)</hi> Silențium!... Școlerul caută să fie curat îmbrăcat...</p>
                     <p>
                        <hi rend="italic">Școlarul Ionescu:</hi> Mie mi-a făcut mama haine nouă, dom'le.</p>
                     <p>
                        <hi rend="italic">Profesorul:</hi> Ei! mă-ta! că-z doară nu era să ți le fac eu! <hi rend="italic">(Râsete.)</hi> Silențium, măgarilor! Educățiunea prințipială mai apoi ne obligă la reșpect cătră cei mari, și la înfățișare moghestă, carea iaște ca un <hi rend="italic">ghecorum </hi>al juneții... <hi rend="italic">(Răspicat și sever:) </hi>Că pe carele îl voi veghe că rânjăște, ori se zbenguiaște, apoi minken acelui măgar i-oi lunji eu urechile... măcar de-ar fi ficior ghe Erzherzog!...</p>
                     <p>
                        <hi rend="italic">Școlarul Popescu:</hi> Dom'le, tata a zis că să-i spui de câte ori ne tragi de ureche, ca să vorbească la Cameră.</p>
                     <p>
                        <hi rend="italic">Profesorul (cu ton de mângâiere):</hi> Că-z astea nu le-am spus pentru kine. Pe kine doară ke cunosc ca un școler emininke... Le-am spus numai păntru porcii eilanți!... No! acuma să probăluim câke o târă ghin makerie... Popăscule! <hi rend="italic">(O plesnitoare și-apoi alta și-ncă una pocnesc în zidul din spatele profesorului; acesta sare în sus speriat.)</hi> Hoghi o fene eghemek! [<hi rend="italic">magh.</hi> sa o ia naiba] Cine a fost porcul și măgarul...? <hi rend="italic">(Toată clasa râde.)</hi> Cine?... Minken musai să aflăm cine nu a știut reșpectul? <hi rend="italic">(Fierbe de ciudă.)</hi>
                     </p>
                     <p>
                        <hi rend="italic">Mai mulți școlari:</hi> Popescu, dom'le!</p>
                     <p>
                        <hi rend="italic">Profesorul:</hi> Popăscu? Nu se poake... Popăscu doară-i un școler emininke.</p>
                     <p>
                        <hi rend="italic">Școlarii:</hi> Popescu, dom'le!</p>
                     <p>
                        <hi rend="italic">Profesorul:</hi> Acela care mai face asta, lasă-l apoi doară... Popăscule... dacă cineva ke-ntreabă să-i spui numai câke operațiuni avem în aritmekică, cum vei răspunghe?</p>
                     <p>
                        <hi rend="italic">Popescu:</hi> Trei, dom'le.</p>
                     <p>
                        <hi rend="italic">Profesorul:</hi> Nu-s mai mulke?</p>
                     <p>
                        <hi rend="italic">Popescu:</hi> Cinci.</p>
                     <p>
                        <hi rend="italic">Profesorul:</hi> Nu-s mai puține?</p>
                     <p>
                        <hi rend="italic">Popescu:</hi> Două.</p>
                     <p>
                        <hi rend="italic">Profesorul: </hi>La ghereptul vorbind, sunt numai două în prințipiu, sporire și scăghere ghe unitake; numai doară, după diferănțiarea lor în praxă, ghevin că-s patru; aghițiunea, substracțiunea, multiplicățiunea și ghiviziunea. No! bine! meri la loc... Spune numa lui tată-tău să vină mîne să ne onoreză. <hi rend="italic">(Altă plesnitoare.)</hi> ...O fekete kukio! [<hi rend="italic">magh. lit.</hi> câine negru; <hi rend="italic">fig.</hi> diavol] Cine-i porcul și măgarul?</p>
                     <p>
                        <hi rend="italic">Toți:</hi> Popescu, dom'le!</p>
                     <p>
                        <hi rend="italic">Profesorul (necăjit):</hi> Silențium! Ioanescule! dacă cineva ke întreabă că-s câke-s emisferele pământului tu ce vei răspunghe?</p>
                     <p>
                        <hi rend="italic">Ionescu:</hi> Două, dom'le!</p>
                     <p>
                        <hi rend="italic">Profesorul:</hi> Nu-s mai mulke?</p>
                     <p>
                        <hi rend="italic">Ionescu:</hi> Nu, dom'le!</p>
                     <p>
                        <hi rend="italic">Profesorul (iritat):</hi> Ba da, loază!</p>
                     <p>
                        <hi rend="italic">Ionescu:</hi> Care, dom'le?</p>
                     <p>
                        <hi rend="italic">Profesorul</hi>: Acele care sunt, boule! emisferul austral, emisferul boreal, mai gheparte apoi emisferul oriental și emisferul ocțidăntal, măgarule! Meri la loc, vită! Vine mâni-ta mâne?</p>
                     <p>
                        <hi rend="italic">Ionescu:</hi> Nu, dom'le, că spală la mama lui Popescu.</p>
                     <p>
                        <hi rend="italic">Profesorul:</hi> No bine, că-z tot n-avea ce procopseală să vază. <hi rend="italic">(Un pumn de plesnitori; profesorul sare cât colo.)</hi> O fene ș-o fekete kukio! <hi rend="italic">(Turbat:)</hi> Care e iar măgarul și porcul care n-are reșpect?</p>
                     <p>
                        <hi rend="italic">Toți:</hi> Popescu, dom'le... (Râd.)</p>
                     <p>
                        <hi rend="italic">Profesorul (potolindu-se)</hi>: No! Silențium! Luați aminke doară la muștruluiala care v-am făcut... Mâne este ziua când pukem zice, pedagoji și școleri, față cu onorata azistență care va fi ghe față, <hi rend="italic">finis coronat opus</hi>... În educațione e virtuke... <hi rend="italic">(Copiii fac zgomot... Popescu se caută să mai găsească o plesnitoare. Profesorul iese repede, înjurând teribil.)</hi>
                     </p>
                  </div>
                  <div type="div4">
                     <head>Examenul anual</head>
                     <p>Două mahalagioaice asistă la examenul copiilor lor.</p>
                     <p>Profesorul, pedagogul nostru absolut, ascultă pe copiii mahalagioaicelor.E foarte aspru și fără chef.Mamele stau înțepate pe scaune, unde s-au așezat fără să fie poftite.</p>
                     <p>
                        <hi rend="italic">Profesorul (către elevul Popescu, care n-a răspuns la trei întrebări):</hi> No, prostule, dacă nu știi pe estea, care-s ghe tot simple și jenărale, apoi spune-ne rațiunea pântru care românii au kins să urmeză o polikikă jermână pe timpul lui Mihaele Bravul?</p>
                     <p>
                        <hi rend="italic">Popescu</hi>: ...?</p>
                     <p>
                        <hi rend="italic">Profesorul</hi>: No, spune odată!</p>
                     <p>
                        <hi rend="italic">Popescu</hi>: ...?</p>
                     <p>
                        <hi rend="italic">Profesorul (energic):</hi> Meri la loc, boule! <hi rend="italic">(Către mama. lui Popescu care este foarte mâhnită)</hi>: Că-z prost l-ai făcut, cucoană! Apoi ăstuia doară numai paie să-i dai să mânce. <hi rend="italic">(Mama lui Popescu plânge)</hi>, Că-z geaba te mai bocești acuma, nu-l mai dreji. Are să mai steie încă șapke ani repekinke... Ionescule! <hi rend="italic">(Mama lui Ionescu tușește foarte mișcată.)</hi> Cumu-i pământul, mă?</p>
                     <p>
                        <hi rend="italic">Ionescu</hi>: Mare dom'le!</p>
                     <p>
                        <hi rend="italic">Profesorul</hi>: Pe dracu' mare! L-a măsurat mâni-ta să vadă mare-i? Pe lângă alke astre, bunăoară Saturnus, au Neptunus, au Iupităr, pământul nostru doară-i o scârbă! Nici cât să chiorăști un șoarece... Nu-i vorbă ghe mare, mă prostovane! E vorba cumu-i?</p>
                     <p>
                        <hi rend="italic">Ionescu</hi>: Se-nvârtește, dom'le.</p>
                     <p>
                        <hi rend="italic">Profesorul (răstindu-se puternic, mama lui Ionescu se sperie):</hi> No, apoi? Dacă se învârke, cumu-i? În trei colțuri, animale?</p>
                     <p>
                        <hi rend="italic">Ionescu</hi>: Nu, dom'le!</p>
                     <p>
                        <hi rend="italic">Profesorul</hi>: No, dar?</p>
                     <p>
                        <hi rend="italic">Ionescu</hi>: Rotund.</p>
                     <p>
                        <hi rend="italic">Profesorul</hi>: Vezi, așa, loază!</p>
                     <p>
                        <lb/>(Se face un zgomot la ușă. O doamnă din înalta societate – doamna Ftiriadi – intră împreună cu un mops gras, care vine să se gudure pe lângă pedagog.)</p>
                     <p>
                        <hi rend="italic">Profesorul (întâmpinând-o foarte emoționat):</hi> Onorată doamnă, eu încă mă recomand <hi rend="italic">(ia cățelul în brațe)</hi>.</p>
                     <p>
                        <hi rend="italic">Doamna Ftiriadi (foarte volubil și pe un diapazon mult mai-nalt):</hi> Am venit pentru băiat... Să-ți spun drept că nu vream să-l aduc să dea examen la școala publică, nu vream să se amestece cu fel de fel de băieți rău crescuți... Dar a stăruit tată-său... zice că e ordin de la minister... și de-aia l-am trimes la d-ta, care-i cunoști caracterul lui ambițios, de când îi ești meditator.</p>
                     <p>
                        <hi rend="italic">Profesorul:</hi> Binevoiască numai onorata doamnă să ieie loc. <hi rend="italic">(Cătră Ionescu, care așteaptă în picioare:)</hi> Tu meri la locu-ți... De hatârul mâni-tii, pe kine nu ke las repekinke! No! meri!</p>
                     <p rend="italic">(Ionescu merge la loc.)</p>
                     <p>
                        <hi rend="italic">Ioneasca (ridicându-se):</hi> Sărut mâna!</p>
                     <p>
                        <hi rend="italic">Profesorul (demn):</hi> No bine! poți mere. <hi rend="italic">(Ia scaunul Ioneaschii și-l pune lângă doamna-nou-sosită, și așază cățelul pe el; mopsul, mulțumit, îl linge pe nas. Mahalagioaicele ies foarte umilite.)</hi> No, acuma tânărul Ftiriadi! Spune-ne, s-audă și ilustra matroană, onorata ta mamă: nu-i așa că pământul se-nvârke în jurul soarelui trei ani câke 365 ghe zile și mai apoi în al patrulea în 366 ghe zile?</p>
                     <p>
                        <hi rend="italic">Micul Ftiriadi:</hi> Da, dom'le.</p>
                     <p>
                        <hi rend="italic">Profesorul (face semne de aprobare doamnei Ftiriadi care, foarte satisfăcută, se scoală de la locul ei, drege cravata băiatului, îl sărută și se așază iar la loc:</hi> No, nu-i așe că presiunea se ghemonstră sufițiente prin cele două emisfere <hi rend="italic">(doamna Ftiriadi tușește tare)</hi> ghe Maggheburg?</p>
                     <p>
                        <hi rend="italic">Micul Ftiriadi:</hi> Da, dom'le.</p>
                     <p>
                        <hi rend="italic">Profesorul (cătră clasa întreagă):</hi> No, boilor, vegheți numai exămplu ghe aplicățiune! <hi rend="italic">(Către micul Ftiriadi:)</hi> No, încă una ș-apoi basta! Spune-ne: nu-i așe că Ioane Corvin ghe Huniaghe, și Makias Corvin, și-apoi dup-aceia doară toți magnații maghiari fost-au români ghe-ai noștri?</p>
                     <p>
                        <hi rend="italic">Micul Ftiriadi:</hi> Da, dom'le.</p>
                     <p>
                        <hi rend="italic">Profesorul:</hi> Bine! Bravo!! Emininke!!!</p>
                     <p>
                        <hi rend="italic">Doamna Ftiriadi:</hi> Mersi, domnule profesor... Sunt foarte mulțumită... o să-i spui și lui Ftiriadi câtă osteneală-ți dai cu copiii...</p>
                     <p>
                        <hi rend="italic">Profesorul</hi>: Ilustră doamnă, că-z asta ni-i misiunea. Datoria ni-i să luminăm jenărațiunile june; că-z fără instrucțiune și educățiune, un popor doară e învins astăzi în lupta pentru existență, și cine-i învins, apoi acela dă-l dracului! vorba lăkinească: <hi rend="italic">una salus vickis nullam șperare salukem!</hi>
                     </p>
                  </div>
               </div>
               <div type="div3">
                  <head>Despre cometă </head>
                  <subtitle>Prelegere populară</subtitle>
                  <p>
                     <lb/>D. Mariu Chicoș Rostogan, distinsul nostru pedagog și director al școalei model „Ulpiu Traian", este destul de cunoscut tutulor acelora cari se interesează de mișcarea noastră culturală, așa ca să ne scutim de a-i mai face vreo reclamă. Ne mărginim doar să dăm aci, cu sfințenie, prelegerea pe care d-sa a ținut-o, în fața școlarilor săi, asupra cometei de luni 1, marți la 2 noemvrie.</p>
                  <p>Pentru ca să guste cititorul și mai bine această producțiune, trebuie să-i amintim că vechea noastră cunostință, eminintele pedagog d. Mariu Chicoș Rostogan, totdeauna, înainte de e și i, pronunță pe: n ca gn franțuzesc; t ca k; d ca gh; g ca j; c ca șș, etc. Pe ici, pe colo, pentru a ținea deșteaptă această amintire, transcriem cât se poate mai exact felul de pronunțare a eminintelui pedagog, lăsând cititorului să suplinească părțile din cale-afară originale.</p>
                  <p>Iată prelegerea d-lui Mariu Chicoș Rostogan:</p>
                  <p>Profesorul: Am primit ghe la onoratul ministeriu următorul țircular:</p>
                  <p>„Domnule director, </p>
                  <p>În apropierea zilei de prima novembre, lumea toată și mai cu seamă masele populare sunt adânc mișcate de profeția savantului Falb asupra sfârșitului lumii prin întâlnirea pământului cu cometa lui Biela.</p>
                  <p>Ministeriul vă invită dar cu onoare a face copiilor din școala dv. o prelegere populară despre comete în genere și despre falșitatea prevederilor sinistre, adică despre imposibilitatea unei ciocniri a planetei noastre cu un alt corp ceresc.</p>
                  <p>Știm cu toții că influența generațiunilor cari trăiesc simultaneu este reciprocă. Astfel, copiii, mergând pe la căminurile lor, ar duce îmbărbătarea de care au astăzi atâta nevoie masele populare ignorante, a căror imaginație este totdeauna pornită la superstițiuni și la credință în supranatural. </p>
                  <p>Primiți, domnule director, distinsa noastră considerațiune."</p>
                  <p>No! auzit-ați numa cum se esprime onoratul ministeriu cătră migne, mă?... „cu onoare!" și... „ghischinsa noastră considerățiune!..." Numa voi, niște râtagni, nu cunoașteți rășpectul, și doar ghestul vă muștruluiesc...</p>
                  <p>Ne vom îngheplini aședar misiugnea și vă vom face o prelejere ghespre comeată.</p>
                  <p>Școlarul Ionescu: Apoi, a trecut...</p>
                  <p>Profesorul (aspru): Nu fă larmă, spurcăciune!... Silențium și atențiune, că-z intrăm în makerie!</p>
                  <p>Numele „comeată" iaște ghe jănul femenin: o comeată, două comeate, și gherivă ghe la coma, coamă, capelură, pleate lunji, reșpective: comată, comeată, astru pletos, vulgo stea cu coadă.</p>
                  <p>Apărițiunea comeatelor au esărțitat togheauna înrâurire asupra maselor populare, asupra prostimii, cu atâta mai mult că aceea apărițiune au fost prețesă ghe bolizi, mecheori, așteroizi, cari se arată ca o ploaie ghe steale și cari...</p>
                  <p>Școlarul Otopeanu (ridicând mâna-n sus): Dom'le!...</p>
                  <p>Profesorul: No ! ai vreo observățiune de făcut?...</p>
                  <p>Școlarul Otopeanu (în picioare): Dom'le, mama-ntr-o seară, iarna trecută, a văzut ploaie de stele, afară...</p>
                  <p>Profesorul (impacientat): He!... că-z doară nu era să le vază-n bordei...</p>
                  <p>Școlarul: Și eu și cu taica eram culcați, și când a intrat mama în casă și ne-a spus să ieșim afară să vedem, taica n-a vrut.</p>
                  <p>Profesorul (mai impacient): Ha!</p>
                  <p>Școlarul: Zice taica: „Nu ies din plapumă pe gerul ăsta, să știu de bine că plouă și cârnați..." (Școlarii râd.)</p>
                  <p>Profesorul (foarte impacientat): Tată-tău este un azin, carele nu știe să-ți ghea o educățiune zolidă. (Copiii râd mai tare; profesorul foarte aspru:) — No! basta!</p>
                  <p>Merem mai gheparte și intrăm în ghemonstrățiune. (Coboară la tablă, ia tibișirul și desinează, nu tocmai exact, o elipsă cu focarele foarte departate.) No, acuma, Bîrsăscule, tu carele ai mai multă aplicățiune la machemachică, spune-ne doară ce am vrut eu să prezent aici?</p>
                  <p>Școlarul Bîrsescu: Un... castravete, domnule.</p>
                  <p>Profesorul (stăpânindu-și un zâmbet simpatic): Mâncă-l cu mumă-ta! (Schimbând repede tonul:) Tot la foale ți-i gândul, să le-n-dopi!... Nu-i castraveche, mâncăule!... e o elipsă, o curbă lunguiață, care are duplu țentrum; unul aici în punctul omicron, și alt țentrum togma dincoace, la ceilantă estremitache, în punctul omega. Aceasta-i calea comeatii.</p>
                  <p>No, acuma pornim, mă rog, cu comeata de dincolo de punctul omicron pe calea ei, și merem, merem, mereu merem cătră soare, carele iaște în primul țentrum, omega. (Urmând, după metoda intuitivă, cu creta pe linia elipsei, profesoml simulează creșterea și descreșterea mersului cometei.)</p>
                  <p>Cu cât se apropie ghe soare, astrul pletos își acțelărează amăsurat mersul său, nețăsare cresțendo, simțind acea atracțiune puchearnică, ca un școler diliginche când s-apropie de focarul luminii intelectuale și morale, de scoala și de profesorele său... Apoi, cu cât se depărtează de la primul țentrum și mere cătră al doilea țentrum, se leneveaște amăsurat și îmblă-ncet și tot mai încet, descresțendo ca un școler puturos și fără aplicățiune (cu dezgust), carele preajetă la dătorință.</p>
                  <p>Exempla doțent: bunăoară, întăi ca Bîrsăscu Sțipiogne, și al doilea ca Ioanescu Agnibal alias agnimal! (Râsete.) Silențium!...</p>
                  <p>Pentru aceea doară, cu toate calculățiunile și operățiunile alghebraice asupra proțesului mehanic, că a plus b musai că este, mă rog, ecval cu t, comeata nicighecât nu vine prețize.</p>
                  <p>Școlarul Ionescu : Zicea că vine ieri seara, dom'le.</p>
                  <p>Profesorul: Au zis tată-tău...</p>
                  <p>Școlarul: Nu, dom'le; Falb...</p>
                  <p>Profesorul: Ai văzut tu pe Falb...</p>
                  <p>Școlarul: Nu, dom'le, era în Universul și-n toate gazetele...</p>
                  <p>Profesorul (grav): Ugniverzul, doară și toate gazetele cvotighiene nu sunt competente în cauză; pântru așa un lucru trebuie să conzultăm publicățiunile șpețiale, cum e bunăoară Mundus oder Țodiacon, „Univerzal-transțedental-cosmologhișe-astronomișe-meteorologhișe Flighende Bleter" acea publicățiune de fală care apare o dată la lună și în care se arată țălebritatea erughițiunii germâne, pântru carea, ca s-o poată cineva pricepe, musai să aibă știință ghespre rățiunea pură, musai să știe jugheca ca Kant. (Școlarii râd tare.)</p>
                  <p>Faveke lingvis! vitelor și grobianilor, când caut să vă scot din acele credințe rătăcite, a căror consecvenție este ignoranția și imbețilitachea!... Căci au fost proști și neghiobi, ștultorum numerus infignitus !cari au crezut cum că orice comeată iaste un sămn, o amenințare, o piază rea...</p>
                  <p>Școlarul Otopeanu: La noi, la Otopeni, spune, dom'le, tata, că s-a stârpit toate vacile când a venit cometa ailaltă.</p>
                  <p>Profesorul: Dar mumă-ta de ce nu s-au stârpit, boule?...</p>
                  <p>No, merem mai gheparke... fără collocvium! Să vedem numa care este posibilitatea de o întâlnire a globului terestru cu cometa lui Biela.... (Hotărât:) Apoi, asta nu-i slobod, asta nu se poate, deoarece toți erughiții au proboluit negativa! (Cu siguranță:) Natura non fațit zaltus, mă prostovanilor! Ea au pus doară ghestul șpaț, ca să aibă loc corpurile cerești să îmble care-ncătrău în univerz, fără coliziune, fără craval: să aibă fiecarele pântru trubuințele reșpective comoghitachea lui! (Școlarii râd foarte tare și fac zgomot.)</p>
                  <p>Profesorul: Nu larmă, râtanilor inconștii! nu râdeți ca ruralii, cari n-aveți decât inștincturi chelurice și nu simțiți penetrățiune la contâmplățiunea naturii carea (cu multă elevațiune) după cum lucră este, mă rog, pântru șpectatoriul cu perșpicațitache, un șpectacol plin de admirățiune și venerățiune!...</p>
                  <p>No! acuma văz't-ați că ieri nu s-au întâmplat nimica... De ce n-ați vin't la scoală ieri, să azistați împreună cu profesorele vost'?...</p>
                  <p>Școlarul Bârsescu: Ni-era frică de cometă...</p>
                  <p>Profesorul: Frică, ha?... No, du-che! </p>
                  <p>Școlarul Ionescu: Eu am venit, dom'le, cu Popescu Ion și cu Otopeanu Marin, și-am stat de la două până la patru, și dumneata n-ai venit.</p>
                  <p>Profesorul: Ha!</p>
                  <p>Școlarul: Și când i-am spus mamii, a zis că n-ai venit de frica cometii.</p>
                  <p>Profesorul (supărat, cu humor amestecat cu dispreț): Pe mine să mă-nvățați corajul, tu și cu mumă-ta, niște loaze! pe mine? care, în cătane, la Zolfărino, unde au fost și cu franțozul și cu talianul, am avut un frache mai mare undrofițir în gavaliri și un unchiu de pe mamă fetfebel la granatiri!... Voi! pe migne! Vezi numa! (Transportat, cântă cu mult avânt eroic:)</p>
                  <lg>
                     <l>„La Zolfărino ghe vale,<lb/>Mere-un ghenăral călare</l>
                     <l>Și tot strigă-n gura mare:</l>
                     <l>―Împărache înălțache!<lb/>Pugne pașe, nu che bache,</l>
                     <l>Că-ți perzi cătagnele toake!</l>
                     <l>...und zo waiter ..."</l>
                  </lg>
                  <p rend="center">(Copiii aplaudă și râd.) </p>
                  <p>Profesorul: Nu larmă, vitelor, cari n-aveți respect ghe istoria neamului!...</p>
                  <p>Merem acu mai departe, să vorbim de tempratura comeatii și apoi de conzistenția ei, pentru ca mai apoi, la urmă, s-ajungem, mă rog, la concluziunea aceea, cum că nicicând n-avem să ne temem de sfârșitul lumii, carele nu se poate.</p>
                  <p>No! temp'ratnra! (cu multă volubilitate:)</p>
                  <p>Vremea, mă rog, se-mparte, după cum au proboluit Țelzius, în două părți, cari se despart una de alta la acel fixum, carele se cheamă zero-graduri sau nul... De-acolo, aceea care mere-n sus — Bîrsescule, fii atent! — este partea călduroasă, și aceea care mere-n jos — Ioanescule, nu căsca gura, că intră musca! — este partea friguroasă, iar la nul, mă rog, apa — Popăscule, vrei să mânci bătaie! — apa prinde pojghiță. </p>
                  <p>De aceea, iaște iarnă și vară, după cum arată la termometrul lui Țelzius, reșpective țentigrad, iar acei cari știu carte, iar nu ca poporul de rând, numesc căldura plus și frigul minus. Prin urmare, e proboluit cu metoaghele moghearne cum că comeata este totdeuna în minus: despre o inflămățiune dară nu poate fi vorba.</p>
                  <p>No! acum conzistenția. (Și mai volubil:)</p>
                  <p>Conzistenția comeatii conzistă din materia cea mai faină din toate puncturile de vedere a senzurilor noastre; mutachis mutanghis, mai faină decât o beșică de săpun, mă rog!</p>
                  <p>Materia în jenăre e doar ceva, mă rog, carele nu esistă, ci e mai apoi numa o însușire a lucrului în sine carele iaste o enerjie, carea nu se știe și pe carea semper ignorabimus ! ... Aceea apoi nu-i ghe nasul vost', niște mucoși! că e prea înalt; aceea o veți ștudui când veți îmbla la Univerzitache, cum am îmblat si eu. De nasul vost' este doar aceea care vă spun eu, cum că destulu-ți-i vorba măiastră a marelui jeniu Neftone, că o comeată cât de mare, măcar ca de-aici pân' la Budopeșta, prin condensățiune, o poate vârî într-un... într-un... fingherhut ... pălăria ghejetului... ghejătar... vulgo năpărstoc.</p>
                  <p>No, acuma, concluziunea.</p>
                  <p>Mereți acasă și spuneti tată-tău și mumi-ti, reșpective părinților voștri ignoranți, să nu mai fie neghiobi să aibă frică ghe fignis munghi, că cine crede în superstițiuni devine ridiculos față cu știința și merită ghesprețăluit.</p>
                  <p>(Școlarii râd, Ionescu mai tare ca toți.) </p>
                  <p>Profesorul (dând din cap cu dispreț către Ionescu): Las' pe alții să râdă; nu râghe tu, urecheatule, că eu che urechesc înc-o toană; che fac numa apoi să vezi steale și comeache ziua miaza mare! înțălesu-m-ai?</p>
                  <p>(Copiii devin din ce în ce mai impacienți și mai zgomotoși.) </p>
                  <p>Profesorul: De aceea trubuie că să avem pântru știință cel mai nalt reșpect, dar totdeodată cu ceea mai profundă moderățiune, mă rog. Că-z știința nu trubuie tractată în mod excluzivist, nici ca pe o zeiță ce stă în ceriu, cum spune Schiller, nici ca pe un dobitoc ghe muls !</p>
                  <p>(Copiii devin și mai impacienți, și mai zgomotoși.) </p>
                  <p>
                     <lb/>Profesorul (ridicând emfatic tonul pe măsură ce crește zgomotul școlarilor): Aignem ist ghi visenșaft, ghi hohe, ghi himlișe Ghiotin... măgarilor! ghem anghern, ghi tiuhtighe Kuh... boilor! ghi in mit Butern fersorct... porcilor!</p>
                  <p>(Profesorul iese cântând „La Zolfărino ghe vale"; copiii ies foarte veseli după el, făcând un zgomot nemaipomenit.)</p>
               </div>
               <div type="div3">
                  <head>Emulațiune</head>
                  <p>Două zile întregi, 10 și 11 mai, vechea noastră cunoștință, d. Marius Chicoș Rostogan, pedagogul absolut, a urmărit cu cel mai viu interes, pas cu pas, pe elevii liceului „Traian" de la Severin, cari au fost aceea ce se numește le clou (cuiul) cu ocazia festivităților naționale în anul acesta.</p>
                  <p>Prin multe emoțiuni a trecut ziua eminentul pedagog, și ceea ce vedea ziua nu-l lăsa să doarmă noaptea. Acel cui al sărbătorilor regale i-a rămas la inimă.</p>
                  <p>După două zile de emoțiuni adânci și de gânduri înalte, după două nopți de insomnie, d. M. Ch. Rostogan intră vineri, 12 mai, dimineața, în clasă foarte posomorât.</p>
                  <p>Se vede bine, după fizionomia și după mișcările eminentului profesor, că sufletul i-e încărcat.</p>
                  <p>De ce, oare?</p>
                  <p>Vom vedea îndată ce-l vom asculta.</p>
                  <p>Cititorul știe, fără să mai alterăm modul normal de a scrie româneasca, micile particularități de pronunțare ale eroului nostru național-cultural.</p>
                  <p>Profesorul intră, cum am zis, posomorât; se uită lung la școlari, clatină din cap considerându-i, apoi începe solemn.</p>
                  <p>Să-l ascultăm cu atenția cuvenită.</p>
                  <p>Profesorul: No!... care dintă voi au fost ieri ș-alantăieri la paradie?</p>
                  <p>Școlarul Ionescu : Am fost toți, domnule...</p>
                  <p>Profesorul: Toți?... bine! Văz't-ați numa la paradie pe colejii voști din ghimnazium „Traian" de la Turnul Zeverin, cari au vin't ... </p>
                  <p>Școlarul Georgescu: Numa' după ei ne-am ținut toată ziua, domnule; d-aia n-am venit ieri la școală.</p>
                  <p>Profesorul: N-ați vin't ieri la școală, ha?...</p>
                  <p>Școlarul Otopeanu: Nu, domnule, că te-am văzut și pe dumneata că umblai după ei, și...</p>
                  <p>Profesorul : No !... văz't-ați numa?...</p>
                  <p>Școlarul Ionescu : Dumitale ți-era cald, domnule...</p>
                  <p>Profesorul: Ha!</p>
                  <p>Școlarul Otopeanu: Te ștergeai mereu cu basmaua...</p>
                  <p>Profesorul (impacientat): Tu închide-ți râtul!... No!... văz't-ați numa ieri ș-alantăieri la paradie cum au fost cununate cu lauri și înaltă aprobățiune disțiplina aceea și aplicățiunea aceea, m' rog, pe carea au arătat-o școlerii aceia?</p>
                  <p>Otopeanu: Păi ?</p>
                  <p>Profesorul: No!... văz't-ați numa ce iaste lucrul acela, m' rog, carele se cheamă reșpectul dătorinții (cu elevațiune) carele este fundământul acelui lucru, m' rog, carele se cheamă adevăratul romăgnism?... Că-z eu ce vă spun în toate zilele, măgarilor! și vă muștruluiesc (foarte sentimental) cu aceea dragoste, cu acel devotământ ca un adevărat părinte pântru copiii lui m' rog! ca să scot și din voi, oameni... și voi (foarte mâhnit) n-ascultați!</p>
                  <p>Școlarul Otopeanu (afectat de mâhnirea profesorului) : </p>
                  <p>Ba, ascultăm, domnule!</p>
                  <p>Profesorul (schimbând tonul, foarte aspru) : Ba n-ascultați, râtanilor! că dacă ați fi ascultat, în atâta vreme, de patru ani, de când fac cu voi rotățiune, mi-ar fi succes și mie să vă scot o dată la un defilir în paradie; să capăt și eu aceea înaltă aprobățiune, carea este ca o recompenză, m' rog.</p>
                  <p>Școlarul Anibal Ionescu (făcând zgomot în bancă, cu tonul înfundat cătră camaradul său Otopeanu) : Astâmpăr'te, dom'le!</p>
                  <p>Profesorul (tunător) : Ce-i acolo, animale? (Ia rigla de la tablă și o joacă-n aer.)</p>
                  <p>Ionescu : Domnule ! Otopeanu nu mă lasă-n pace.</p>
                  <p>Profesorul: Otopene! socotești că nu ți-s urechile destul de lunji?</p>
                  <p>Otopeanu: Nu... domnule! nu i-am făcut nimica... el nu mă lasa pe mine. </p>
                  <p>Ionescu : Nu, domnule!</p>
                  <p>Profesorul (cu toată asprimea): Silențium! No!... uitați-vă numa vitele, cum nu știe asculta cu atențiune când le vorbesc de un așa lucru, m' rog, care ar trubui să provoace o emulățiune... Pântru aceea, toate ostenelile mele cu cele mai din urmă metoade nu mi-au succes! (Se emoționează treptat.) Pântru aceea doară ieri ș-alantăieri am simțit acel simțămint carele se numește, m'rog, penetrățiune, când am văzut aceea mândretă de școleri ca o lejiune din acelea cari au vin't cu divul Traian și au trecut întâi pe la Viminacium — Ionescule! — și a doilea pe la Egreta-Drubetis — Ghiorghiescule! — pe podul lui Apolodor — Otopene!!! — ...aceea mândreță de școleri, cu peptu-naintre, cu capu-ndărăpt, cu pas amăsurat pe muzică! (Ridică linia ca o sabie, scoate pieptul, înalță fruntea.) Așa școleri să fi avut, ca să fac cu ei, m' rog, un defilir! (Pornește.) Links! rechts! links! rechts! links! Rechts! (Defilează pe dinaintea băncilor cu mult soldatesc.) </p>
                  <p>Școlarii aplaudă foarte veseli. </p>
                  <p>Profesorul (oprindu-se ostenit) : Așa școleri romani îmi trubuia mie! da nu niște loaze levantine ca voi, care nu știți decât numa doară să vă rânjiți și nu aveți reșpect pentru dătorință!</p>
                  <p>Școlarul Ionescu : Domnule, tata spunea aseară c-a citit la gazetă, că zice că e acolo la Severin un profesor mare, l-a decorat regele, că zice că el...</p>
                  <p>Profesorul (cu humor) : Ce e tată-tău?</p>
                  <p>Ionescu: E de aici, domnule!</p>
                  <p>Profesorul: Nu te-ntreb de unde-i, prostule! te-ntreb, ce-i?</p>
                  <p>Ionescu : Ce să fie, domnule!</p>
                  <p>Profesorul : Ce meșterșug are, boule? Ce-i? popă? negustor? hengher?</p>
                  <p>Ionescu : Nu, domnule... pantofar, zice că-l cheamă d. Costescu.</p>
                  <p>Profesoral: Pe cine-l cheamă d. Costescu? pe tată-tău?</p>
                  <p>Ionescu: Nu, domnule; pe profesorul de la Severin; zicea tata: așa'profesor, halal să-i fie! </p>
                  <p>Profesorul: Spune-i tată-tău, șușterului, așa de la mine: ne, sutor, ultra crepidam, că-z doar nu toți șuștării or să aibă compekența să se pronunțe obiectiv asupra metoaghelor de pedagojie care iaște cea mai înaltă știință. Înțelesu-m-ai?</p>
                  <p>Ionescu : Nu, domnule !</p>
                  <p>Profesoral: Vina tată-tău și mumii-ti, că te-or făcut prostovan!</p>
                  <p>Școlarul Georgescu: Domnule, pe mine a zis tata ca mă trimete la Severin în gimnaziu... la d. Costescu.</p>
                  <p>Profesorul: Da tată-tău ce-i ?</p>
                  <p>Georgescu: Avocat și deputat...</p>
                  <p>Profesorul: Te poate trimite și la Kecikemet! tot dejaba! daca n-ai aplicățiune, n-are ce-ți face, să fie nu Costescu, să fie, m' rog, și cel mai emininke pedagog, m' rog să fie măcar și Peștaloțiu! că-z doară te-am proboluit de atâta vreme, de patru ani, de când fac cu tine rotățiune!</p>
                  <p>Otopeanu: Și eu o să rog pe taica să mă trimeată tot la d. Costescu...</p>
                  <p>Profesorul: Da trimeată-te și la furci!... (Schimând tonul:) No! basta cu colocvia! Nu vreau să vă las să mereți mai departe în ghimnazium fără să aveți și voi o disțiplină. Curând acuma va veni finele anului, când vom arăta, m' rog, cu toții onoratului ministeriu cum am știut să ne împlinim datorința, ca să căpătăm și noi o înaltă aprobățiune.</p>
                  <p>Pântru aceea dar, m-am hotărât ca de astăzi o oară pe zi să aibă o destinățiune hotărâtă pântru muștruluială, ca să proboluim, m' rog, spiritul nostru de emulățiune. De astăzi, vom începe să facem până la împărțirea premiilor ecserțir. Aceia dintă voi, cari vor avea mai multă aplicățiune, vor fi amăsurat, corporali și undrofițiri, iar acele loaze, cari vor fi proști, vor rămâne cătane proaste. Trubuie ca să arătăm și noi, m' rog, onoratei azistențe, care va fi de față ca să ne onoreză la un defilir, că ne-am dat osteneala, așa că toți musai să strije cu patriotism: virtus romana rediviva! </p>
                  <p>No!... acum să vă văz! toți după mine la ecserțir, ca o lejiune traiană! </p>
                  <p>(Merge la ușă, o deschide de perete; apoi se-ntoarce, ia rigla ca o sabie, așează pe copii în linie de companie, si pornește urmat de micii legionari, comandând:) </p>
                  <p>Peptu-naintre! capu-ndărăpt! forverț! marș! Links ! rechts! linksl rechts!</p>
                  <p>(Iese pe ușe. Copiii urmează foarte mândri pe comandantul lor. Ajung în curte.) </p>
                  <p>Profesorul (se oprește și comandă): Halt!</p>
                  <p>Școlarii se opresc în repaos pe loc. </p>
                  <p>Profesorul asudat, se șterge cu basmaua: No! văz't-ați că nu e vun lucru mare, dacă aveți o țâr de atențiune și de aplicățiune?... Gândiți-vă numa la reușita aceea măreață — când onoratele matroane romane ale soțietății (cu mândrie prospectivă crescândă) vor arunca cununi de flori asupra voastă, și feld-mareșalii și gheneralii, și onoratul ministeriu, și toți șpectații inșpectori, și rejele și rejina, și cronprinții, cari sunt, m' rog, mai mari ca un erțherțoc , vă vor da înaltă aprobățiune, și mie, profesorelui vost', pântru împlinirea dătorinții după metoada mea, o distințiune, m' rog, o decorățiune până să mă pună în penziune, cum i-or dat și Costescului, m' rog! — gândiți-vă numa la reușita aceea măreață, care, neam de neamul vost', niște râtani! nu s-au învrednicit, mă rog!</p>
                  <p>Ionescu: Da!... da noi n-avem ca băieții lu' d. Costescu, muzică.</p>
                  <p>Profesorul; Muzica nu-i de lipsă!... Destulu-ți-i un trombetaș și un dobaș la o mică lejiune romană!</p>
                  <p>Otopeanu: Eu bat toba, domnule!</p>
                  <p>Profesorul (obosit): S-o bați pe pielea tată-tau, măgariule! No!... destulu-i pântru astăzi. Mereți acas' cu mândrie la mamele voastre, și mâne cu toții iar la ecserțir!</p>
                  <p>Copiii vor să iasă în neregulă. Profesorul zbiară: „halt!" Ei se pun în rând și ies pe poarta școalei, militărește, pe când profesorul le comandă cadența pasului: „links! rechts!"</p>
               </div>
               <div type="div3" rend="P41">
                  <head>Premiul întâi</head>
                  <subtitle>o reminiscență din tinerețele pedagogului </subtitle>
                  <p>Era la școala numarul 1 de băieți „Decebal" din urbea G... Trei ani de-a rândul, din clasa întâia primară și până-n a treia, doi școlari eminenți și-au disputat cununa de merișor, smulgând admirația profesorilor, revizorilor, inspectorilor și tutulor autorităților.</p>
                  <p>Acești doi școlari sunt Artur Ionescu și Ioniță Păunescu.</p>
                  <p>Cel dântâi este fiul unic al lui d. Mandache Ionescu, mare proprietar, omul cel mai influent și mai cu greutate din tot județul și stâlpul oricărui guvern. Asta e bine; căci fără d. Mandache cu greu s-ar putea guverna în acel județ.</p>
                  <p>Cel d-al doilea este copilul natural al Păunii văduvei, menajeră, care trăiește cu lucrul pe la case boierești.</p>
                  <p>În clasa întâia au obținut:</p>
                  <p>Artur Ionescu, media 9 și fracția 97 și trei sferturi;</p>
                  <p>Ioniță Păunescu, media 9 și fracția 98 și un sfert.</p>
                  <p>Premiul întâi cu cunună: Ioniță.</p>
                  <p>În clasa a doua:</p>
                  <p>Artur Ionescu, media 9 și fracția 98 și jumătate; .</p>
                  <p>Ioniță Păunescu, media 9 și fracția 99 și un sfert.</p>
                  <p>Premiul întâi cu cunună: iar Ioniță.</p>
                  <p>În clasa a treia:</p>
                  <p>Artur Ionescu, media 9 și fracția 99 și jumătate;</p>
                  <p>Ioniță Păunescu, media 9 și fracția 99 și 3/4.</p>
                  <p>În sfârșit, acuma termină acești doi eminenți școlari clasa a patra.</p>
                  <p>D. Mandache Ionescu a zis scurt lui Artur: </p>
                  <p>— Daca iei premiul întâi cu cunună, te duc la expoziție; dacă nu, mergem la țară.</p>
                  <p>Și când d. Mandache zice ceva scurt, apoi e lucru zis.</p>
                  <p>Toată urbea așteaptă cu încordată nerăbdare să vină rezultatul examenului anual și împărțirea premielor.</p>
                  <p>Cetățenii de marcă încep să facă prinsori: reacționarii pariază pentru Ioniță, progresiștii pentru Artur.</p>
                  <p>La cafeneaua centrală, sunt în prinsoare peste treizeci de dulceți și cam tot atâtea cafele, plăcinte, brânzoaice și mișmașuri.</p>
                  <p>Numai d-ta, iubite cetitor, numai d-ta, care încă n-ai fost mamă, nu vei putea înțelege emoția și neastâmpărul din ce m ce crescânde ale mamei lui Artur, grațioasa madam Aglae Ionescu.</p>
                  <p>Madam Ionescu stă, umblă, mănâncă, doarme, face orișice, fără să poată părăsi un moment gândul că și-n anul acesta fracțiunea lui Artur are să fie covârșită de a lui Ioniță; căci, se-nțelege, nu poate fi vorba decât de o mică diferență de fracție a fracției, amândoi concurenții fiind eminenți.</p>
                  <p>Chinuită de gândul ei, mama lui Artur, întâlnind în stradă pe d. Tiberiu Bumbeș, institutorul, care o salută până la pământ, se hotărăște să-și calce pe inimă, oprește caleașca și strigă:</p>
                  <p>— Pardon, domnule Bumbeș! un cuvânt...</p>
                  <p>— Cu tot respectul! zice foarte unsuros tânărul Tiberiu și se apropie cu capul gol de scara trăsurii.</p>
                  <p>— Aș dori să vă vorbesc ceva... Puteți, dacă nu vă aduce prea mult deranj, să poftiți chiar astăzi pe la mine...</p>
                  <p>— Doamna mea... zice d. Tiberiu încântat.</p>
                  <p>— ...Pe la ceasurile unu și jumătate după amiaz'...</p>
                  <p>— Cu plăcere, doamna mea... cu mare plăcere... . .</p>
                  <p>— Atunci, la unu și jumătate negreșit... Să vă aștept?... Veniți?...</p>
                  <p>— Nesmintit, doamna mea!...</p>
                  <p>O salutare grațioasă!... Trăsura pornește... D. Tiberiu se acopere și merge la bărbier, să-și potrivească ciocul, mustățile și părul, pe care-l piaptănă drept în sus. </p>
                  <p>De ce adică — se-ntreabă cetitorul — madam Ionescu trebuie să-și calce pe inimă, când oprește trăsura spre a vorbi d-lui Bumbeș?</p>
                  <p>O! răspunz eu; este un lucru intim, pe care am uitat să-l spun mai dinainte. Iată:</p>
                  <p>D. Tiberiu este tânăr, și este un secret public în tot orașul că acest tânăr adoră-n tăcere pe grațioasa Aglaia, care nu poate să sufere pe tânărul Tiberiu, fiindcă acesta se uită foarte cruciș.</p>
                  <p>De câte ori, în treacăt, îl vede aruncându-i ocheade galeșe pe sub ochelarii lui albaștri, fiindcă poartă ochelari albaștri, o apucă un fel de leșin la inimă cu dureri de cap; începe să caște, și cască, și cască și trebuie să meargă numaidecât acasă, să puie să-i descânte de deochi.</p>
                  <p>La un bal de binefacere, iarna trecută, d. Bumbeș sta într-un colț al salonului și privea pe grațioasa doamna Ionescu danțând. A privit-o mult; ea a început să caște, a căscat mult, până când, în mijlocul unei figuri de cadril, a dat un țipăt năbușit, i-a venit rău, a vrut să cază, și au trebuit s-o scoață pe brațe afară la aer și să-i descânte.</p>
                  <p>Dacă-n treacăt și de departe, ochii șașii ai d-lui Tiberiu exercită așa influență asupra nervilor acestei dame, firește că pasul ce s-a hotărât ea să-l facă, trebuie să-l fi făcut călcându-și pe inimă. Trebuie să aibă mult curaj această persoană ca să se supună de bunăvoie maleficiului, așa de aproape, piept în piept.</p>
                  <p>E unu și douăzeci și cinci de minute...</p>
                  <p>Iată că sună cineva... Doamna Ionescu simte că-ncepe să-i zvâcnească în partea stângă a corsetului.</p>
                  <p>E omul cu ochelari albaștri.</p>
                  <p>Jupâneasa-l introduce în salon.</p>
                  <p>Tânărul institutor poartă o redingotă neagră foarte lungă-n poale;</p>
                  <p>În schimb, pantalonii tot negri sunt destul de scurți; jiletca albă deschisă; o fundă mare rose-pâle la gât, ale cărei căpătâie fâlfâie la fiecare mișcare pe manișca egretie ca porțolanul; în picioare pantofi galbeni și ciorapi crême; în mâini mănuși gris-perle; o pălăriuță canotieră de paie de deosebite fețe, cu panglica ecoseză asortată și umbrelă cenușie de soare. Fiindcă-i vânt afară, pălăria este garantată cu șiretul petrecut printr-un nasture al redingotei.</p>
                  <p>În salon nu este nimini.</p>
                  <p>D. Bumbeș își scoate pălăria pe care o ține-n mâna stângă, pune umbrela lângă un scaun, apoi trece drept la oglinda din față, își potrivește cravata și manișca egretie, care tot iese afară din jiletcă, își scoate bine manșetele și așteaptă-n picioare.</p>
                  <p>O ușă se deschide... E stăpâna casii, mai strălucitoare ca totdeauna, sorbind pe nări dintr-o batistă înmuiată în triplu extract de vervenă. Femeia se oprește palidă-n ușă, ca sub puterea unei fascinațiuni.</p>
                  <p>D. Bumbeș încă se recomândă.</p>
                  <p>După salutările obligatorie în așa circumstanță, doamna face, cu o sforțare eroică, doi pași, și poftește pe tânărul să ia loc, apoi șade și ea, ștergându-se cu batista udată.</p>
                  <p>Tânărul ia cu precauțiune de la spate poalele redingotei, le aduce bine în față și se așează.</p>
                  <p>— De mult nu am avut plăcerea a vă vedea, domnule Bumbeș...</p>
                  <p>— Ei! doamna nu m-a văzut; dar eu am văzut pe doamna de multe ori, când umblă, mă rog, în promonadă și prin bolți ...</p>
                  <p>— Eu, drept să spun, nu v-am văzut de la balul de astă-iarnă...</p>
                  <p>— Iè răspunse tânărul, privind galeș sub ochelari și zâmbind foarte ciudat. Iè! când tonțolea doamna așa delicat și eșpanzibil... și i-au vint un acțes... cu doi ofițiri, mă rog...</p>
                  <p>— Știți pentru ce v-am chemat, domnule Bumbeș?</p>
                  <p>— Ba!</p>
                  <p>— ...Să vă rog de un lucru.</p>
                  <p>— De un lucru? să-l știu numai cum că... carele-i acela, mă rog frumos la doamna.</p>
                  <p>Și zicând acestea, se uită grozav de adânc pe sub ochelari. Doamna tace un moment, apoi cască și se șterge pe frunte.</p>
                  <p>— No! numai doamna să spună, mă rog, apoi eu sunt gata la comando, mă rog. No! ce, poruncește doamna, mă rog? Și iar se uită... Doamna cască grozav, apoi, mirosind batista și aplecând ochii-n jos:</p>
                  <p>— Aș dori ca Artur al meu să ia și el o dată premiul întâi; destul l-a tot luat feciorul Păunii. Până când atâta persecuție pentru copilul meu?</p>
                  <p>— No! că-z asta, mă rog frumos la doamna, nu-i perzecuțiune; asta, mai apoi se conzidărează după coefițenturi, mă rog.</p>
                  <p>Doamna ridică ochii și, întâlnind privirile de sub ochelarii albaștri, înghite-n sec și iar și-i pleacă.</p>
                  <p>— Eu tocmai de asta am ținut să vă vorbesc, ca să vă rog... ca să vă rog să fiți mai indulgenți cu Artur... Ce Dumnezeu, pentru un punct la sută!</p>
                  <p>— Ei! ei! un punct... Apoi aia trubuie ca să fie conziderat, mă rog frumos la doamna.</p>
                  <p>— Ei!... dacă ai vrea d-ta! Se aud trosnind fălcile doamnei.</p>
                  <p>— No! că-z aia altcum nu depândă de la voința mea, mă rog; aia s-a hotărât în conziliul inștitutorilor.</p>
                  <p>— Cum, s-a hotărât deja?</p>
                  <p>— Iè! s-a hotărât, mă rog, de aseară, după călculațiunea coefițientelor.</p>
                  <p>— Și... cât a avut feciorul Păunii?</p>
                  <p>— Apoi, mă rog frumos, putem să spunem la doamna prețize. </p>
                  <p>D. Bumbeș scoate o hârtie din buzunar și citește:</p>
                  <p>— Păunescu Ioanițiu, media 9 și fracțiunea 99 și jumutate, mă rog.</p>
                  <p>— Și... Artur?</p>
                  <p>— Apoi, mă rog frumos, putem să spunem și aia la doamna prețize... Ionescu Artur, media 9 și fracțiunea 99 și un sfert, mă rog. Doamna se scoală, și hotărâtă:</p>
                  <p>— Și pentru atâta diferență, nici în anul ăsta, Artur să nu ia premiul întâi?... Atunci pentru ce ai venit aici?</p>
                  <p>D. Tiberiu, foarte afectat, ridicându-se și potrivindu-și poalele:</p>
                  <p>— Apoi pentru că m-au chemat doamna, mă rog. Că-z eu dacă nu mi-ar fi făcut onoare doamna să mă cheme, eu apoi n-aș fi cutezat altcum să mă prezentez la doamna, mă rog frumos.... Zic zeu lui Dumnezeu!</p>
                  <p>Doamna sună. Jupâneasa intră.</p>
                  <p>— Să-l dați afară pe domnul.</p>
                  <p>— Să am iertare, mă rog... </p>
                  <p>— Afară!</p>
                  <p>Doamna iese pe unde a venit, foarte nervoasă.</p>
                  <p>— No! că-z nu trubuie să fie grobiană doamna! mă duc, mă rog... Cu tot reșpectul și conziderățiunea... am onoare.</p>
                  <p>Jupâneasa îl împinge. D. Tiberiu pleacă înjurând ungurește.</p>
                  <p>De prisos a mai spune că, seara, la d. prefect al județului, unde era de față și d. Mandache Ionescu, s-a petrecut o scenă foarte penibilă, când d. prefect, în vreme ce d. Mandache citea o gazetă, i-a zis d-lui Bumbeș cu toată asprimea:</p>
                  <p>— Și, în sfârșit, alege! vrei să rămâi aci la noi, ori vrei să pleci mâine? Ai înțeles?</p>
                  <p>La acestea, d. Bumbeș a avut curajul să răspunză:</p>
                  <p>— Iè... Că-z asta nu-i greu lucru de ales!... Să am iertare, nu trubuie să se supere d. prefect și să fie grob, mă rog frumos... Facem apoi la fracțiune o mică rectificațiune...</p>
                  <p>Și, scoțând catalogul:</p>
                  <p>— ...Păunescu Ioanițiu, media 9 și fracțiunea 99 și jumutate; apoi, Artur Ionescu, mă rog frumos, media 9 și fracțiunea 99 și trei firtale... No! vezi numa!</p>
               </div>
               <div type="div3">
                  <head>Poveste</head>
                  <p rend="center">IMITAȚIE</p>
                  <p>A fost odată un împărat ș-o împărăteasă, care aveau trei feciori: ăl mai mare să fi avut șapte anișori, ăl mijlociu vreo șase și Prâslea vreo patru. Și erau frumoși și cuminți de-ți era mai mare dragul să-i vezi.</p>
                  <p>Odată, împăratul pleacă la vânat după fiare cu o sumedenie de curteni; și merg ei cât merg călări pân păduri, pân munți, și numa într-o livede răcoroasă, când se opresc să mai răsufle caii de atâta urcuș, aud niște miorlăituri, să fi zis că e vreun cotoi sălbatic, ori cine știe ce lighioană.</p>
                  <p>Au început să sforăie caii și să-și ciulească urechile înspre partea de unde venea zgomotul. Împăratul zice: "Ce să fie?" că nu se vedea nici o mișcare în iarba înaltă a pajiștii și miorlăiturile îi dedeau zor înainte.</p>
                  <p>Un curtean tânăr, mai îndrăzneț, zice: "Nu dați drumul câinilor!", sare jos de pe cal și, pâș-pâș pân iarbă, merge binișor cu arcul gata cătră locul bănuit. Aproape de tot, se oprește și-ntinde arcul. Altă miorlăitură... Trage, săgeata vâjâie și se pierde în desișul ierbii care se clatină din vârf... Altă miorlăitură tot pe loc. În sfârșit, vânătorul mai face un pas, doi, se uită bine, și rămâne încremenit.</p>
                  <p>În iarbă, la un loc bătătorit într-adins, o copăiță și în copăiță un copilaș - el miorlăia așa. Cine-l lăpădase tocmai aci? Norocul lui... A vrut el împăratul să meargă-nainte la vânat, că la asta plecase, da unde a fost chip de țipetele broscoiului, că făcea o gălăgie, un tărăboi de nu-l încăpea pădurea. </p>
                  <p>Așa, zice întâiul sfetnic, ăla era un prieten vechi și bun al împăratului:</p>
                  <p>– Măria-ta și boieri dumneavoastră, eu zic să ne mulțumim cu atâta pe ziua de astăzi. Hai să ne întoarcem acasă, să dăm poșândicul ăsta pe mâna unei femei, că cu așa trâmbiță nu mai întâlnim noi vânat cât om umbla.</p>
                  <p>S-au întors cu copilul încet la pas, și, ori de osteneală că țipase, ori de zăngănitul armelor, ori de legănătura mersului domol călare, copilul a adormit în brațele sfetnicului, care i-a cântat tot drumul.</p>
                  <p>În sfârșit, ce s-o mai lungim degeaba! pune-te biata împărăteasă, biată să nu fie! cu cucoanele din casă, ia-l pe copil, desfașă-l, spală-o - că era fetiță - premenește-o, aleargă de-i caută sân... mă rog, toate celea multe câte trebuiesc la un pui de om. Și feciorii împăratului, bucuria lor, că aveau acuma o păpușe vie să se joace cu ea!</p>
                  <p>Hrănită, îngrijită, alintată ca o fată de împărat, cum nu era să crească bine? Creștea mare și frumoasă, dar frumoasă, nu așa - frumoasă! Au crescut feciorii și fata până a ajuns ca de vreo optsprezece ani și ei care de câți era.</p>
                  <p>O iubeau împărăteasa și împăratul pe fată de-o pierdeau din ochi, cât era de mlădioasă când umbla de colo până colo pe covoarele moi, de nu s-auzea pășind, și cu trandafirii în păr și râdea de toate celea, parcă era, când s-arăta în fața bătrâneților lor, ca un luceafăr strălucitor și vesel în fața unui drumeț ostenit.</p>
                  <p>Și erau toți fericiți. Da numa, ce să se pomenească odată împăratul și-mpărăteasa, tocmai când ședeau amândoi de vorbă și puneau la cale că ce rost să-i facă fetii ăsteia, să-i găsească un voinic, un om de neam pe potriva ei, ca fată de suflet a unei case împărătești - ce să se pomenească? Vine feciorul ăl mai mare și zice cu glas tremurat:</p>
                  <p>– Măriile Voastre, taică și maică, vă sărut mâinile, vreau să vă spui o vorba și să vă fac o rugăciune mare!</p>
                  <p>Zice împăratul: </p>
                  <p>– Ce e fătul meu? Spune.</p>
                  <p>Băiatul zice: </p>
                  <p>– Sărut mâinile măriilor-voastre, am venit... să îndrăznesc... dacă nu vă e cu supărare... să-mi dați mie pe Ileana de nevastă... că... mi-e dragă și fără ea nu pot trăi.</p>
                  <p>Împăratul răspunde: </p>
                  <p>– Fătul meu, asta nu se poate. Ești fecior de împărat și ai să fii împărat. Nici inima ta n-are voie să bată cum îi place și nici tu n-ai voie s-o asculți cum bate. Dacă vrei s-o iei pe Ileana, lapădă-te de tronu-mpărătesc, pe care ar fi să mi-l moștenești tu când o vrea Dumnezeu să mă cheme de aici; lapădă-te de tron, și atunci, rămâneți: tu bărbatul Ileanii și frate-tău ăl mijlociu împărat pe bun drept în locul tău la vremea ta. Gândește-te bine toată noaptea și mâine să-mi dai răspunsul!</p>
                  <p>Dar când a zis vorbele astea, împăratul s-a posomorât rău de tot - adică: să nu te socotești că-i glumă ce-ți spui eu. A plecat tânărul pe gânduri. N-apucă împăratul să se întoarcă spre împărăteasă, s-o întrebe ce zice de asta, și iacătă feciorul ăl mijlociu intră, se închină pân’ la pământ, sărută mâna tatii și mamii și zice:</p>
                  <p>– Taică și maică, măriile-voastre, am venit să vă fac o rugăciune: eu vreau să mă însor și vă rog să-mi dați pe Ileana, că fără Ileana eu mor.</p>
                  <p>– Fătul meu, zice împăratul supărat, asta nu se poate.</p>
                  <p>– De ce, măria-ta?</p>
                  <p>– De ce, de ce... Uite pentru că nu vreau eu! zise împăratul restit. Ieși afară! ieși, că se întâmplă nu știu ce!</p>
                  <p>– Ai văzut, măria-ta? zise împărăteasa, după ce a plecat flăcăul mâhnit.</p>
                  <p>– Am văzut, răspunse împăratul încruntat.</p>
                  <p>– E un lucru mare, măria-ta, zice împărăteasa, și încă mie mi-e frică și de altceva.</p>
                  <p>Și cum zice vorba asta, hop și Prâslea, de douăzeci și doi de ani, de-abia cu câteva tuleie în bărbie, iar: "Ileana și Ileana, că de unde nu, îmi fac seama singur" și începe să plângă și să cază în genunchi la părinți, că-i era mai mare milă mă-sii de el. </p>
                  <p>Se scoală împăratul necăjit foc și șart! o palmă lui Prâslea de a răsunat tot palatul: </p>
                  <p>– Ieși afară, mucosule! </p>
                  <p>Plânse Prâslea și fugi! Împărăteasa plânge, și împăratul turbat trimete să cheme numaidecât pe întâiul sfetnic. Cum sosește bătrânul, împăratu-i spune tot.</p>
                  <p>– Măria-ta, zice sfetnicul, nu trebuie să te superi așa de tare. Cine n-a trecut prin asta? La tinerețe e boală cu leac, să-i trimetem pe copii să se plimbe pân lume un an; un an să n-aibă voie nici unul să puie piciorul pe pământul împărăției noastre, și peste un an să mai vorbim: boală trecătoare. Ochii cari nu se văd se uită.</p>
                  <p>Împăratul chemă pe unul câte unul dintre feciori, și fiecăruia le spuse porunca hotărâtă, scurt și apăsat, așa că nu mai era chip să mai zică băiatul nici cârc.</p>
                  <p>– Ai înțeles?</p>
                  <p>– Am înțeles, măria-ta!</p>
                  <p>Și au sărutat fiecare mâna taichii și maichii și și-au luat rămas bun de la Ileana, și-au plecat tustrei călări tot uitându-se-napoi, cât au putut să mai vază, cum fluturau în vârful turnului, de departe, două năframe albe. S-au despărțit la răspântie și au apucat care pe unde.</p>
                  <p>Au umblat ei cât au umblat, așa hoinari, multă vreme pân lumea largă de colo până colo, și ce să vezi? Când mai erau vreo trei luni până să li se împlinească termenul, ajung ei, fără să se caute, într-un târg mare, unde se ținea iarmaroc vestit odată la zece ani. Și ținea iarmarocul ăsta o sută de zile în cap. Se strângeau acolo la vreme toate bogățiile de mărfuri din patru părți ale lumii, bunătățile și leacurile pământului, și minunile iscodeniilor toate, și comedii și solomonii, ghicitori, cântăreți și panglicari și paiațele ăi mai dântâi: veneau toți să-și arate care mai de care meșteșugul... și lume... lume de toate neamurile și limbile din depărtări.</p>
                  <p>Umblând așa pân iarmaroc, feciorul nostru ăl mai mare dă peste un negustor care vindea un plocat frumos cu părul creț și dulce ca mătasea porumbului fraged. Plocatul cela era vrăjit, că cine șede pe el, până să stingă o scânteie, ajungea unde gândea. Ce mai încape tocmeală multă? - l-a cumpărat.</p>
                  <p>Tot în vremea asta, al doilea frate găsește pe un pusnic de la Sfântul Munte, ori de unde o fi fost, care vindea o iconiță făcătoare de minuni a Maichii Precistii, și iconița aceea avea puterea că cine ar fi fost pe moarte, dacă o atingea cu credință de buze, îi trecea boala și se ridica-n picioare bun zdravăn, parcă nu l-ar fi fost durut în călcâie măcar. </p>
                  <p>– Câte parale? </p>
                  <p>– Atâtea.</p>
                  <p>– Poftim.</p>
                  <p>A luat iconița și-a plecat. </p>
                  <p>La o înghesuială nerăzbită, cum e la orice iarmaroc, iacă se întâlnesc cei doi frați și nu le vine să crează ochilor, și se iau în brațe – că pasămite își tăinuise unul altuia șiretenia de-acasă. Când să-și spuie câte toate le văzuseră și cât li e dor de maica și de taica de-acasă, iacătă un zgomot grozav: un tânăr alerga pân iarmaroc plângând și căutând cai să zboare ca vântul și ca gândul că el trebuie numaidecât să plece acasă. Fuga și ei, să vază și ei. Când colo era chiar Prâslea. Cum îi vede dă un țipăt: </p>
                  <p>- O, frații mei iubiți, ia uitați-vă în oglinda asta, gândiți-vă la părinții noștri acasă și să vedeți grozăvie! Doamne! Doamne! ce să facem?</p>
                  <p>Și cum se uită ei în oglindă și se gândesc casă, ce să le vază ochii? Văd aievea pe Ileana culcată-n pat cu părul despletit, albă cum îi varul, cu ochii ca sticla duși în fundul capului fără o rază de viață – broboane mari de sudoare pe frunte – stârlici la-ncheietura mâinilor încucișate pe piept – și sughite rar – sfetnicul bătrân îi ține lumânarea, și mitropolitul în sfită de aur s-apleacă și apropie de buzele ei fripte lingurința cu grijanie; și la o parte și alta a patului, în genunchi, plâng înfundat împăratul și împărăteasa cu capetele lor bătrâne pe picioarele răcite ale bietei fete...</p>
                  <p>Repede, flăcăi! toți pe plocat... </p>
                  <p>Au ajuns...</p>
                  <p>Iconița la buzele moartei...</p>
                  <p>Se mișcă fata... clipește din ochi... își ridică mâna la frunte... își dă frumos părul într-o parte... zâmbește... se scoală... </p>
                  <p>E sănătoasă... sărută pe părinții și pe frații ei, și începe iar să râză ca mai înainte și să umble de colo până colo; fuge în grădină, taie trandafiri, și-i pune în păr și spune la copilării și râde de parcă s-a sculat o ciocârlie din somn și-și cântă cântecul de dimineață.</p>
                  <p>A pus împăratul să clădească o biserică mândră cum nu mai fusese până atunci în toată împărăția, spre lauda Fecioarei, care făcuse o așa minune. Și a mâncat și băut la sărbători mari trei săptămâni lume după lume, pe socoteala curții împărătești.</p>
                  <p>Acu, toate bune: fata a scăpat; să fie sănătoasă, să trăiască, și Maica Domnului buna, care a păzit-o, să-i dea noroc... Da... fata ca fata; ce te faci cu flăcăii? că de a doua zi au început iar să vie unul câte unul la împăratul să-și spuie păsul.</p>
                  <p>Cui s-o dea?</p>
                  <p>Care are mai mult drept s-o ia?</p>
                  <p>Fără oglindă n-ar fi văzut-o în ce hal era și n-ar fi îndrăznit să calce porunca împăratului, să vie înainte de termen.</p>
                  <p>Fără plocat, n-ar fi sosit la vreme.</p>
                  <p>Fără iconiță ar fi dus-o toți la groapă.</p>
                  <p>Au stat seara la sfat împăratul, împărăteasa și sfetnicul cel bătrân, și până-ntr-un târziu n-au putut să se înțeleagă cei doi bătrâni cuminți, cui trebuie dată fata: ba unuia, ba altuia, ba lui Prâslea; ba să se tragă sorți, norocul s-aleagă!</p>
                  <p>Împărăteasa, dacă văzu și văzu că nu se mai isprăvește vorba și ea cam picotea de somn, zice:</p>
                  <p>"Doamne! măria-ta, cum sunteți dumneavoastră bărbații! vă pricepeți la împrejurări mari, și la ale mici vă pierdeți cumpătul și rostul... Război mare să fi fost de făcut și pâna acum îl puneați la cale. Stau și v-ascult de-atâta amar de vreme... am căscat de mi-a trosnit fălcile. Ce mai tura-vura... vorbă lungă degeaba? iacă, o s-o ia ăl de l-o iubi fata, că dreptul lui e!"</p>
                  <p>– Ei? întreabă cine a ascultat povestea, care dintre flăcăi a luat-o pe Ileana?</p>
                  <p>– Nu știi dumneata, răspunde povestitorul, cum se isprăvesc toate poveștile cu trei feți-logofeți? Pe cine era să iubească fata?... pe Prâslea.</p>
                  <p>– Dar ceilalți cum au rămas?</p>
                  <p>– Au rămas destul de bine. Ăl mare a rămas cu topuzu-mpărătesc; ăl mijlociu cu iconița... Puțin lucru e să împărățești? Nu-i destul să nu mori niciodată? Dar era și drept să fie a lui Prâslea, pentru că el dacă nu o lua pe Ileana, rămânea cu oglinda, și s-ar fi tot uitat în ea, ar fi văzut-o pe fată mereu cu altu-n brațe și s-ar fi prăpădit băiatul... Și dacă se prăpădea el, se prăpădea și fata, se prăpădea și mă-sa, împărăteasa, care tot pe el îl iubea mai mult, că era Prâslea, și ar fi fost mai mare păcatul să se întâmple atâtea nenorociri pentru o biată dragoste de tinerețe.</p>
               </div>
               <div type="div3">
                  <head>Între două povețe... Schiță </head>
                  <p>Cu tot vuetul balului, am auzit șoptindu-mi clar la urechea dreaptă: „Trebuie să fii prea sec de spirit, ca să te lași amețit de un drăcușor așa de tânăr !“ Era o povață foarte cuminte, pe care desigur aș fi urmat-o, dacă aveam numai o ureche; însă de-abia își termină consilierul înțelept propoziția, și, la urechea stângă, altul îmi șopti și mai clar: „Trebuie să fii prea sec de spirit, ca să nu te lași purtat de atâta farmec…“ Nu m-am uitat împrejur, să văz cine sunt cei ce-mi șopteau. Îi știam. Erau cei doi consilieri intimi ai mei, cari nu mă părăsesc nici un pas, nici o clipă, nici ziua, nici noaptea, nici deștept, nici în somn. Îi cunosc bine pe amândoi, mai bine de cum mă cunosc ei pe mine. Eu sunt sigur de caracterul lor; ei nu se pot niciodată bizui pe al meu. De câte ori nu i-am amăgit, urmând, cu toată povața stăruitoare a unuia – pe care mă prefăceam că o ascult cu tot interesul – îndemnul celuilalt. Dar e și vina lor: unul mă trage la dreapta, altul la stânga; când unul îmi zice da, altul îmi zice ba, așa că eu, sau trebuie să stau pe loc, așteptând în zadar o împăcare a lor imposibilă, sau trebuie numaidecât să urmez pe unul, și astfel să contrariez pe celălalt. Însă, ce e regretabil pentru mine, e că totdeauna, după ce am urmat pe unul departe pe o cărare, când mă uit înapoi, mă căiesc, că n-am urmat povața celuilalt. </p>
                  <p>Acum, stam singur după perdelele unei ferestre, pitit într-adins în întuneric, pentru a scăpa un moment de persecuția unui drăcușor de cincisprezece ani și a-mi culege mințile. Înțelege bine cititorul că, nu în ironie, numesc pe domnișoara Nina „un drăcușor“: la grandiosul bal, ea venise costumată așa, ca s-adeverească zicătoarea că puiul, și de drac, e frumos… În costumul de mătasă neagră, cu clinuri și bendițe stacojii; cu manteluță de catifea, care-i împlinea talia micuță încă neformată bine, mititelul Mefisto avea niște mișcări de o mlădiere diabolică: asta îmi amintea vorba că un drăcușor se poate strecura prin cea mai îngustă crăpătură. Ceea ce mai ales se potrivea de minune cu atributele personajului, erau cei doi ochi negri, cari aruncau de sub tichia de catifea niște priviri câteodată insuportabile. În totul era, simțeam bine, o arătare primejdioasă, un prilej de pierzare, de care trebuia să fug făcându-mi cruce. </p>
                  <p>Din ascunzătoarea mea de după perdele, unde mă refugiasem scăpându-i pe înșelate, o urmăream cu privirile cum aluneca de colo până colo, ca argintul viu, prin mulțimea pestriță, cu un neastâmpăr febril, după ce, de la categoric până la brusc, refuzase orice invitație la danț. O clipă, o pierdui din ochi; și clipa aceea, în care se stinse, între atâtea colori strigătoare, delicioasa siluetă neagră, mi-a fost, trebuie să mărturisesc, foarte penibilă. Atunci, la urechea stângă auzii, călduros: „Pe tine te caută !“; iar la urechea dreaptă, batjocoritor: „Ei aș !“. Această replică răutăcioasă m-a ofensat… Așa ? am zis; și, dând cu amândouă mâinile perdelele într-o parte, am intrat în lumina balului. </p>
                  <p>O frumoasă Domniță din veacul [al] XVI-lea îmi ieși drept în față. Era o veche cunoștință a mea, care-mi ceru brațul s-o conduc la bufet. Domnița era una din cele mai mândre frumuseți ale societății noastre – și văduvă. Deși favoarea ce-mi făcea era destul de prețioasă, o favoare de care nu se bucurau decât foarte puțini intimi, am fost grozav de contrariat de întâlnirea aceasta prințiară. Dar nu era chip să scap… A trebuit să mă execut. Am pornit cu ilustra mea tovarășe pe latura vastului salon, căutând calea mai liberă, și, pe când îmi spunea că a doua zi e hotărâtă să plece pentru câteva luni în Italia, și că i-ar face mare plăcere să fie însoțită de un om de spirit, amuzant și iubitor de artă, eu căutam, distrat, în toate colțurile, nu cumva voi mai găsi cu ochii norocul ce mi se părea pierdut pentru totdeauna… </p>
                  <p>Să fi plecat ?… Aș fi fost dezolat !… </p>
                  <p>Am ieșit din salon pe ușa cea mare și am pornit să coborâm pe scara de marmură către splendidul bufet din catul de jos. Dar, când pășeam a doua treaptă, îmi apăru jos, pe spalierul de mijloc al scării de onoare, între ghirlandele de flori luminoase, domnișoara Nina, care suia în fugă din bufet. Cum ne-a văzut, s-a oprit pe loc, în timp ce eu am făcut o mișcare, pe care Domnița, cu gândul la călătoria proiectată, probabil, a trecut-o neluată-n seamă. Am coborât încet-încet ! Nina sta înfiptă în călcâie dinaintea noastră, așteptându-ne să sosim. Mândra Domniță, trecând liniștită în fața fetiței, a mângâiat-o zicându-i cu multă bunăvoință: „Unui așa drăcușor frumușel i-ar ședea bine și în rai“, la care drăcușorul, aruncându-mi o privire aproape infernală, răspunse înțepat: „Merci, Madame…“, și într-o clipă zbură pe scară-n sus și dispăru pe ușa cea mare în salon. </p>
                  <p>Am intrat cu Domnița în bufet, unde era multă lume… Când voiam să aduc la gură o cupă de șampanie, am simțit la spate un fior călduros, ca și cum mi s-ar fi apropiat repede de corp o flacără, așa că m-am întors brusc în loc… Drăcușorul !… Era în ochii ei o privire atât de hotărâtă și de impunătoare, cu un înțeles așa de categoric și de precis, încât, dacă Domnița n-ar fi avut buna inspirație a-mi cere singură s-o duc înapoi la fotoliul ei rezervat în salon, aș fi fost în stare să fac o nepoliteță rugând-o, sub orice pretext, cât de stângaci aș fi putut imagina în pripă, să mă scutească de atâta onoare. </p>
                  <p>Urmăriți la o cuminte distanță de drăcușorul meu, a cărui emanațiune o simțeam de departe devenind din ce în ce mai pătrunzătoare, am pornit înapoi spre salon. După ce am lăsat la locul ei pe Domnița, m-am întors. Rezemată de o coloană de lângă ușa cea mare, Nina mă aștepta. M-am oprit în loc și mi-am cufundat privirile din tot adâncul sufletului asupra siluetei aceleia, care lua proporții miraculoase. M-am dus cu dragă inimă, împins de o putere irezistibilă, drept la ea, fără nici o sfială de cine știe ce ochi bănuitori. Își scosese mănușile roșii, și mâna-i mică, cu care-și apăsa partea stângă a pieptului, strălucea într-un mod uimitor pe pieptarul ei de atlas negru. Figura ei avea un aer straniu – un amestec de răutate inspirată și de profundă imputare. Sprincenele-i fine erau încruntate, buzele strânse, și fruntea, atât de tânără încă, întunecată. Mi-a luat brațul fără să-mi zică o vorbă, și, fără să-i zic o vorbă, am urmat-o machinal. Brațul îi tremura așa, încât al meu, contagiat, începu să tremure asemenea. Ea mi-l strânse cu putere, și simții distinct cum, sub corsajul de mătase, zvâcnea precipitat de pereții coastelor mici resortul neastâmpărat al vieții. </p>
                  <p>Ocolind cu multă prudență punctele salonului, unde, în grupuri, puteam întâlni cunoștințe indiscrete, trecurăm într-un salonaș turcesc, apoi într-o altă încăpere mai mică, fără să fim împiedicați de cineva, și ajunserăm la o ușă ascunsă în perete. Nina ciocăni de trei ori, într-un mod caracteristic; ușa se deschise; fusei împins înăuntru; drăcușorul intră după mine și trase ușa care se încuie de sine. Eram în odăița de studiu a d-șoarii Ana, fiica stăpânei casei și prietenă intimă a d-șoarii Nina, cam de aceeași vârstă. </p>
                  <p>Balul era departe. Nu se mai auzea câtuși de puțin zgomotul lui. </p>
                  <p>Rămăsei încremenit în picioare, pe când drăcușorul, fierbând și bătând nervos din vârful botinei de lac, își arunca departe mantaua de catifea și mănușile roșii. După ce mă privi apoi îndelung cu ochii pierduți, se trânti pe o canapea, ascunzându-și capul în amândouă mânile. Stam pe loc, cuprins de un vag sentiment de frică; însă încet-încet, în fața acestei minuni, la care nu mă săturam să privesc, frica începu să se schimbe într-o delicioasă senzație. </p>
                  <p>După mișcarea umerilor înțelesei că drăcușorul plângea înfundat cu hohot. Nu mai puteam sta locului; mă repezii fără să știu ce fac și, luând în brațe cu putere drăguțul corp, ușurel ca o pană, îl ridicai drept în sus… Plângea cu adevărat, zbătându-se în brațele mele ca o pasăre sălbatică rănită pe care o culege brutal vânătorul. </p>
                  <p>„Nino ! i-am strigat; nu-i frumos ce faci ! un drăcușor nu plânge niciodată !… Te rog !… Nino !“ </p>
                  <p>Pe sub perdeaua de lacrimi, atât de bogate și de ieftine la așa vârstă, ea-mi aruncă drept în ochi o privire nespusă; încet-încet apoi, pleoapele cu genele mari închiseră ferestrele atât de luminoase ale acelui suflet ciudat; fața se făcu cum e varul, nasul se subție, buzele se albiră și se întredeschiseră, și fermecătorul cap al micului Mefisto se aplecă pe spate, lăsat în gol în afară de brațul meu. </p>
                  <p>„A leșinat ! trebuie deșteptată !“ auzii la urechea stângă, care se ridicase la o stare exaltată de sensibilitate, pe când urechea dreaptă era, poate tocmai pentru asta, cu desăvârșire surdă. Atunci, simțind că mi se opresc bătăile inimii, îmi aplecai binișor capul și-mi apropiai buzele mele de ale ei… Erau reci ca gheața… Iar când voiră să se deschiză spre a zice o vorbă – ce vorbă, nu știu – simții că mă ciupește cineva de urechea surdă. Era domnișoara Ana, care sosise pe la spate fără s-o auz, râzând foarte veselă; zdrobită de oboseala danțului, ne spuse gâfâind: </p>
                  <p>„Destul !… Nino, te caută toți în bal; trebuie să pleci !“ </p>
                  <p>Am îmbrăcat amândoi repede cu manteluța lui pe bietul drăcușor, care era cu totul aiurit; i-am șters frumușel lacrimile, i-am aranjat frizura deranjată sub tichiuța de catifea și i-am deschis ușa secretă. Drăcușorul a stat o clipă în prag, apoi, cu o volubilitate felină, s-a repezit înapoi la mine, să-mi dovedească iute că aceleași buze pot fi și reci ca gheața și fierbinți ca flacăra cea mai vie. </p>
                  <p>
                     <lb/>Când, după o plimbare de trei ceasuri în sanie, mă întorceam de dimineață de la Șosea, unde mersesem să caut somnul prea greu de găsit acasă, am auzit venindu-mi de departe, pe aripile unui vânt subțire și înghețat, țipătul unei locomotive, mi s-a ridicat de deasupra ochilor vraja minunatei nopți trecute. La urechea dreaptă, care, nu știu de ce, își recăpătase sensibilitatea, mi-a sunat: </p>
                  <p>„Ar fi o nerozie să nu profiți de ocazia fericită a unei călătorii împreună cu o femeie așa de distinsă.“ </p>
                  <p>„Dar drăcușorul cum rămâne ?“ mi-a șoptit la urechea stângă. </p>
                  <p>„Ei aș !“ am răspuns. </p>
                  <p>Am mers în grabă acasă, mi-am făcut repede valiza și am pornit la gară. Trecând pe o stradă de-a dreptul, mi-a venit ideea să cârmesc la stânga, să fac un ocol mic, spre a trece pe dinaintea caselor unde locuia Nina. Dar m-am gândit pe dată c-aș putea pierde trenul și am aplecat în jos mâna cu care vream să ating umărul birjarului. Am ajuns la gară cu cinci minute înainte de plecarea trenului. L-aș fi scăpat !… M-am suit vesel. Tovarășa mea de călătorie era de mult la locul ei. A fost foarte mulțumită văzându-mă hotărât în sfârșit s-o însoțesc, și mi-a dovedit aceasta îndestul pe urmă. </p>
                  <p>Am petrecut în Italia câteva luni, pe cari nu le pot uita niciodată; și asta o datoresc înțeleptului meu consilier din dreapta… Dar, precum am zis mai sus, ce e regretabil pentru mine e că, de câte ori urmez pe unul din consilieri departe pe o cărare, când mă uit înapoi, totdeauna mă căiesc că n-am urmat îndemnul celuilalt. Și de aceea, mi-aduc de-atâtea ori aminte de mititelul Mefisto și tot de-atâtea ori regret că odinioară consilierul de la stânga n-a insistat mai mult și n-a știut să profite îndestul de surditatea urechii drepte… Scăpam o încântătoare călătorie în Italia… Ei ! și ?… De unde știi pe ce alte țărmuri și mai fericite… </p>
                  <p>Și acum, când e atât de mult de atunci, iată-i pe bunii mei consilieri că tot nu s-au împăcat; unul îmi zice: „Ai făcut foarte cuminte !“ iar celălalt: „Mare neghiob ai fost !“.</p>
               </div>
               <div type="div3">
                  <head>Telegrame</head>
                  <p>publicată în numărul din 15 octombrie 1899 al ziarului Universul</p>
                  <p rend="italic">Onor. prim-ministru</p>
                  <p>București.</p>
                  <p>Directoru prefecturi locale Raul Grigorașcu insultat grav dumnezeu mami și palme cafine central. Amenințat moarte. Viața onorul nesigure. Rugăm anchetat urgent faptu.</p>
                  <p rend="italic">Costăchel Gudurău</p>
                  <p>avocat, aleg. coleg. I, fost deputat.</p>
                  <p rend="center">* * *</p>
                  <p rend="italic">Onor. prim-ministru</p>
                  <p>București.</p>
                  <p>Repet reclama telegrama No... Petiționat parchetului. Procoror lipsește oraș mănăstire maici chef. Substitut refudat pără vini procoror. Tremur viața me, nu mai putem merge cafine. Facem responsabil guvern.</p>
                  <p rend="italic">Costăchel Gudurău.</p>
                  <p>avocat, aleg. col. I, fost deputat.</p>
                  <p rend="center">* * *</p>
                  <p rend="italic">Procuror tribunal X...</p>
                  <p>Anchetați urgent scandalul Costăchel Gudurău cu directorul prefecturii și raportați imediat.</p>
                  <p rend="italic">Ministrul Justiției.</p>
                  <p rend="center">* * *</p>
                  <p rend="italic">Ziarului "Aurora Română"</p>
                  <p>București.</p>
                  <p>Az pitrecut scenă nostimă piața noastră. Madam Atenaisa P. al cărui nume trecem sub tăcere, care părăsit soțul cetățean onorabil, pentru romanse cu individ infam localitate, întâlnind nefericitul soț, căpătat bună lecție moralitate în public, care aprobat. Această fimee fără inimă neroșind amenințat cu sbiri puteri, deoarece complicele directoru prefecturi.</p>
                  <p rend="italic">Corespondent.</p>
                  <p rend="center">* * *</p>
                  <p rend="italic">Onor. prim-ministru</p>
                  <p>București.</p>
                  <p>A doua oară atacat palme picioare piața endepedenți acelaș bandit director scandalos însoțit sbiri. Situația devenit insuportabilă. Oraș stare asediu. Panica domnește cetățeni.</p>
                  <p rend="italic">Costăchel Gudurău</p>
                  <p>avocat, ecțetera.</p>
                  <p rend="center">* * *</p>
                  <p rend="italic">Procuror trib. X...</p>
                  <p>Repet ordinul telegrafic. Cercetați imediat incidentul directorului prefecturii cu Costăchel Gudurău la cafeneaua centrală și în piața Independenței și raportați urgent.</p>
                  <p rend="italic">Ministrul Justiției.</p>
                  <p rend="center">* * *</p>
                  <p rend="italic">Onor. prim-ministru</p>
                  <p>București</p>
                  <p>Faceți înceta atacuri contra fratemeu Costăchel bandă infamă talari ziua meaza mare sub conducerea personală directorului Raul Grigorașcu. Reclamat tronului.</p>
                  <p rend="italic">Iordachel Gudurău</p>
                  <p>mari propietar, aleg. col. I, fost senator.</p>
                  <p rend="center">* * *</p>
                  <p rend="italic">M. sale regelui</p>
                  <p>Sinaia</p>
                  <p>Bandiți regimului acest secol lumină bagiucurind constituția ce ați giurat voit ucidi di două ori cafine central și piața endepedenți fratemeu fost reprezentant națiuni. Victima frică merge telegraf sigur al treilea atentat bandiți. Implorăm garanția vieți onorului contrar siliți face justiție singuri. Trăiască Dinastia.</p>
                  <p rend="italic">Iordăchel Gudurău</p>
                  <p>mari propietar, aleg. col. I, fost senator.</p>
                  <p rend="center">* * *</p>
                  <p rend="italic">Procuror trib. X...</p>
                  <p>Pentru ultima oară repetăm ordinul privitor scandalul Costăchel Gudurău. Dacă până mâne dimineață n-avem raportul dv., veți fi considerat ca demisionat.</p>
                  <p rend="italic">Ministrul Justiției</p>
                  <p rend="center">* * *</p>
                  <p rend="italic">Ecs. sale ministru Justiției</p>
                  <p>București.</p>
                  <p>Raport.</p>
                  <p>Cercetat imediat cazul și cu respect raportez urgent.</p>
                  <p>Acu cinci zile duminecă, fiind absent anchetă județ, orele 2 p.m. directorul prefecturi Raul Grigorașcu afla cafine central jucând table cu căpitan Pavlache intedență. Mare devenă foarte iritat pronunțat dumnezeu mami, nu personal cineva, ci ghinion. Atunci Costăchel Gudurău care sta altă masă criticând guvernul gura mare, sculat și apostrofând directoru strigat <hi rend="italic">ba pe al măti</hi> și ridicat bastonu. Directoru parând răpide lovitura aplicat agresorului palme și promițând cavalirește duel. Agrisorul plecat înjurând amenințând guvern de bandiți, propriile cuvinte.</p>
                  <p>Cu respect adaog spre cunoștința dv. între ambi suscitați ură veche cauză politică și familie. Fimeea nepotului lui Costăchel Gudurău, anume Albert Gudurău, unul din capii înverșunați opoziție locală, divorsată, iar ei bănuiesc Raul directoru cauza divorsului, acuzând trăiește cu mencionatu concubinagiu, dar vrând s-o iee socie legiti mă, care reclamat restituțiunea dotei și parafernei di 2 mii lei obținind titlu executoriu, iar opoziția promis răzbunare pretinzând paraferna cheltuită cu luxul di notoritate publică.</p>
                  <p>În consecință alaltaeri nepotul lor însoțit de moșii lui pândind piață fosta socie insultato public foarte grav. Dama chemat sergent stradă care nefiind nici unul urcat birje un cal plecând degrab huiduită di toți trii și cu vorbe triviale incapabile a vi le reproduce. Sosit imediat directoru prefecturi ofensat polițai ipistați cerut cont. Dar agrisori fugind, directoru prins Costăchel și întrebat <hi rend="italic">pentru ce insulți dame mișălule</hi> și apucat de pept, dar el răspuns <hi rend="italic">să nu mai dai mizerabile canalie</hi>, încât directoru apărânduse tras două palme, atunci agrisorul smucind voit fugi și directoru prima furie lovindul piciorul spate gios.</p>
                  <p>Cred nu trebuie dăm altă urmare pără parchetul nu sezisat în regulă.</p>
                  <p>Binevoiți, d-le ministru etc.</p>
                  <p rend="italic">Procuror trib. X...</p>
                  <p rend="center">* * *</p>
                  <p rend="italic">Directorul prefecturii X...</p>
                  <p>Vă invit căutați aplanarea diferendului cu familia Gudurăilor. Contrariu, puneți guvernul în situațiune prea delicată. Nu convine acum, în așteptarea campaniei electorale, ca agenți superiori ai autorității să dea loc la scandaluri, din toate punctele de vedere regretabile.</p>
                  <p rend="italic">Ministrul de Interne.</p>
                  <p rend="center">* * *</p>
                  <p rend="italic">D-lui ministru de Interne</p>
                  <p>București.</p>
                  <p>Interese familie obligă părăsi funcțiune. Rog dar respectuos primi demisia me postul director prefecturii pe ziua di poimâne când prefect întoarce congediu.</p>
                  <p rend="italic">Raul Gregoraschco</p>
                  <p rend="center">* * *</p>
                  <p rend="italic">Onor. prim-ministru</p>
                  <p>București.</p>
                  <p>Fratemeu Costăchel Gudurău avocat, alegător col. I, fost reprezentant națiuni ligitimă aparare contra treilea atac mișelesc bandiți amenințând viața, fost az arestat procoror. Victima arest torturată ca inchiziță. Cuțitul os.</p>
                  <p rend="italic">Iordăchel Gudurău</p>
                  <p>mari propietar, aleg. col. I, fost senat.</p>
                  <p rend="center">* * *</p>
                  <p rend="italic">Ministre interieur</p>
                  <p>Bucarest</p>
                  <p>
                     <hi rend="italic">N'acceptez point demission cousin Raoul. Pauvre jeune homme, embete par cochons opposition, veut faire coup de tete. Ne point se fier aux criailleries de ces canailles. Si Raoul se retire, ce cretin de prefet capable de tout compromettre. Pourrais plus garantir situation locale.</hi>Se duce dracului giudețul.</p>
                  <p>Ami</p>
                  <p rend="italic">General Gregoraschco.</p>
                  <p rend="center">* * *</p>
                  <p rend="italic">Procuror trib. X...</p>
                  <p>Raportați imediat cauza arestării lui Costăchel Gudurău. Ar fi bine să înceteze odată scandalurile de acolo. Purtarea parchetului dv. lasă de dorit. Cercetați dacă arestatul suferit maltratări arest. Avem denunțări că ar fi fost torturat poliție. Răspundeți telegrafic.</p>
                  <p rend="italic">Ministrul Justiției.</p>
                  <p rend="center">* * *</p>
                  <p rend="italic">Directorul prefecturii jud. X...</p>
                  <p>În interesul serviciului, demisia respinsă. Rămâneți la post.</p>
                  <p>p. <hi rend="italic">Ministrul de Interne</hi>
                  </p>
                  <p>secretar general Z...</p>
                  <p rend="center">* * *</p>
                  <p rend="italic">Ecs. sale ministru Justiției</p>
                  <p>București.</p>
                  <p>Bandă desperată opozanți îndârjiți sub conducerea Costăchel Gudurău, Iordăchel Gudurău și nepot Gudurău, Albert divorsat Atenaisa Perjoiu, atacat directoru prefecturi față grădina primării. Acesta aparat bastonu, lovit cap Iordăchel, Costăchel tras revolver spart glob lampa centrul grădini electrică. Panică, asasin arestat. Luăm prim interogatoriu. Garantăm invențiuni fictive torturile.</p>
                  <p rend="italic">Procuror trib. X...</p>
                  <p rend="center">* * *</p>
                  <p rend="italic">M. sale regelui</p>
                  <p>Sinaia</p>
                  <p>Fratemeu Costăchel omorât torturi secret beciurile poliției locale. Familia orfană cerem liberarea cadavrului reclamând satisfacție la picioarele tronului. Trăiască Dinastia.</p>
                  <p rend="italic">Iordăchel Gudurău</p>
                  <p>mari ecțetera, ecț.</p>
                  <p rend="center">* * *</p>
                  <p rend="italic">Procuror trib. X...</p>
                  <p>Aci denunțare Costăchel Gudurău mort arest în urma torturilor. Vă facem răspunzător. Răspundeți la moment, dacă nu vreți să fiți telegrafic destituit.</p>
                  <p rend="italic">Ministru Justiției.</p>
                  <p rend="center">* * *</p>
                  <p rend="italic">Ecs. sale ministru Justiției</p>
                  <p>București</p>
                  <p>Costăchel Gudurău liberat az dimineață lipsă probe intenție asasinat. Împăcat cu directoru. Pupat toți piața endependenți. Mâne sară logodna Raul madam Atenaisa Perjoiu. Dânsa renunțat orce pretenție revandicare paraferna de la Albert Gudurău, dând înscris primit toată suma.</p>
                  <p>Adineaori ora două post meridiane avocatul statului Pamfil mort subit cafine central. Medic primar constatat caz apoclepsie celebrală.</p>
                  <p>În consi derația vechimi mele di magistrat procuror de aproape douazăci și trii di ani, fiind înaintat în vârstă și o familie numeroasă devenind misiunea de minister public pre gră pentru mini, vă rog respectos a mi se acorda mie postul de avocatu statului, pe care o voiu îndeplini cu zel și activitate. Binevoiți etc.</p>
                  <p rend="italic">Vechiu procuror trib. X...</p>
                  <p rend="center">* * *</p>
                  <p rend="italic">D. președinte al Consiliului</p>
                  <p>București</p>
                  <p>Avocat public Pamfil mort subit. Raportându-mă la depeșa confidențială de azi noapte, cu respect stăruesc a se numi în postul rămas vacant persoana știută, de care acuma garantez.</p>
                  <p>p. <hi rend="italic">Prefectul de X...</hi>
                  </p>
                  <p>Directorul Raoul Gregoraschco.</p>
                  <p rend="center">* * *</p>
                  <p rend="italic">D-lui Costăchel Gudurău, avocat, fost deputat, etc.</p>
                  <p>București</p>
                  <p>În urma bunelor recomandații din localitate și în considerația titlurilor dv., d. ministru al domenelor v-a numit avocat al statului în locul decedatului Antonache Pamfil. Cu poșta de mâne primiți decretul oficial.</p>
                  <p rend="italic">Șeful de cabinet</p>
                  <p rend="italic">al Ministerului Domenelor</p>
               </div>
               <div type="div3">
                  <head>Proces-verbal </head>
                  <p>1899</p>
                  <p>Astădi Miercuri 2 oct. anul una mie nouă sute orele 1 p. m.</p>
                  <p>Noi comisarul secției 55 după reclamația părților și anume domnișoara Matilda Popescu de profesiune particulară menajeră împreună cu mama sa d-na Ghioala Popescu idem, domnișoara Lucreția Ionescu de profesiune rentieră împreună cu mătușa sa d-na Anica Ionescu de profesiune văduvă pensionară viageră și d. Stavrache Stavrescu de profesiune propietar, după ce l-am eliberat adi dimineață de la secție, deoarece la prima cercetare ce am făcut-o aseară la fața locului pentru scandalul provenit, s-a pronunțat cu vociferări la adresa guvernului, care este un obiceiu al său cunoscut de toți concetățenii din această suburbie și în contra noastră chiar în eserciciul foncțiunii, transportându-ne în strada Grațiilor No. 13 bis unde se află imobilul în cestiune al susmencionatului propietar Stavrache Stavrescu, închiriat domnișoarii Matilda Popescu cu mama sa pe șase luni, de la sf. Dumitru corent până la sf. Gheorghe următor și pe care nu-i permite a intra în posesiune numai cu arvuna fără a complecta chiria, iar domnișoara Lucreția Ionescu cu mătușa sa trebuie să se mute și pretinde că nu vrea, deși propietarul susține că i-a rămas pe trecut datoare 22 de lei, lăsând și soba stricată, care d-sa contesteadă și nu lasă nici o mobilă amanet, constatând următoarele:</p>
                  <p>Avînd în vedere că d. Stavrache Stavrescu, propietarul imobilului din strada Grațiilor No.13 bis, lipit în dreapta cu imobilul aceluiași propietar cu No. 13 simplu, iar în stânga un loc viran tot al aceluiași propietar nengrădit depunându-se fel de fel de murdalâcuri de către vecini cum și de trecători, pentru care i s-a făcut în mai multe rânduri proces de contravențiune asupra salubrității publice, iar imobilul respectiv cu No. 13 bis fiind compus dintr-o cameră, o săliță și o bucătărie, toate de carămidă și o magadie de scânduri de lemne de foc, pe care l-a închiriat cu contract în regulă încă de la sf. Gheorghe trecut domnișoarii Lucreția Ionescu pe un an, iar acum sub felurite pretexte refudă, nevoind să considere absolut nimic.</p>
                  <p>Considerând că domnișoara Lucreția Ionescu pretinde că este în dreptul său deoarece în virtutea contractului cu timbru în regulă, când se știa că are domiciliu, neașteptându-se nicidecum, căci nu a avut măcar cea mai mică somațiune iar biletul de închiriat a fost pus ilegal și de aceea nu i-a dat nici o importanță, credând că este numai o glumă fiindcă datoria de 22 de franci nu intra la socoteala chiriei pentru că este bani împrumutați din mână, fiind prin urmare altă chestiune, și soba nu se putea strica, fiindcă a fost vară, și astfel nu voiește a evacua, deși sus-disul propietar i-a dat mobilele afară oprindu-i amanet un șifonel cu oglindă șlifuită în valoare de una sută douădeci de lei și o lampă sistem cu două fitiluri de porțolan cu abajur pentru suma de 18 lei, contestând patru care pretinde propietarul iar dânsul susține.</p>
                  <p>Având în vedere că d-șoara Matilda Popescu reclamă să intre imediat în casă neputând sta cu mobila d-sale expusă la intemperii, deoarece vremea amenință a se strica și începând să pice poate să i-o ude, și se păteadă fiind pluș de coloare delicată, și deoarece a părăsit orice alt domiciliu știind că a dat arvună de cincideci de lei și că poate conta cu siguranță iar propietarul a încuiat imobilul și a luat cheia, prin urmare nu cedeadă să lase a intra măcar un lucru cât de mic pâna ce nu i se achită tot restul chiriei în valoare de alți 50 de lei în plus peste arvună, ca să nu mai pață și cu domnișoara Matilda Popescu, căci s-a săturat, iar aceasta promite pe onoare cel mult peste cinci dile, adică la 1 Noiembre.</p>
                  <p>Considerând că din cercetarea ce am făcut-o aseară, când am fi putut pentru ca să facem proces-verbal de ultragiu adus guvernului și nouă ca agenți ai forței publice de către sus-numitul propietar, dar am credut de cuviință a nu mai continua nici un scandal, deoarece ne-am mărginit a duce la secție pe provocator până i va trece momentele de primă furie fiindcă pretindea până la sosirea noastră ambele chiriașe împreună cu mama și mătușa lor l-ar fi insultat și chiar l-ar fi lovit, încât de-abia a scapat spre a veni să reclame, care noi n-am constatat fiind dus la o altă chestiune de aceeași natură în strada Pacienții.</p>
                  <p>Având în vedere că după cum redultă din declarațiile părților, aseară ar fi venit domnișoara Matilda Popescu în birjă singură fără mobilă numai cu mama sa d-na Ghioala Popescu ca să vadă când începe să se mute domnișoara Lucreția Ionescu și cu mătușa sa d-na Anica Ionescu, iar acestea au început să râdă spunând că parol, dumneavoastră ați luat casa! iar la întrebarea domnișoarii Matildii Popescu că de ce râde, vechile chiriașe au răspuns că dânsele o au casa până la sf. Gheorghe, atunci a început nouele chiriașe să râdă, iar la întrebarea d-șoarii Lucreții Ionescu că de ce râde nouile chiriașe au răspuns că dânsele au dat arvuna în regulă, și atunci au început să caute pe propietar căci era ascuns în casa sa de alături.</p>
                  <p>Considerând că la pretențiunile chiriașelor sus-numitul propietar a amenințat cu dare afară din casă pe d-șoara Lucreția Ionescu și pe mătușa sa d-na Anica Ionescu, căci nu le mai dă casa, neplătind regulat chiria și având chiar pe trecut o datorie de 22 de lei și soba stricată, d-na Anica Ionescu exesperată a strigat să-i crape ochii cui minte, dacă datoria e de la chirie și soba nu era așa, pe câtă vreme d-șoara Matilda Popescu a dis că dacă se știe cu casa încurcată pentru ce face escrocherie și o mai dă și la alții! iar propietarul i-a raspuns că cu dumneata nici nu vorbesc până nu văz toată chiria că n-am poftă și de alt bucluc, și atunci pretinde dânsul că toate chiriașele au sărit asupra-i caudându-i lediuni.</p>
                  <p>Având în vedere că după intervenția noastră pentru a împăca pe părți, am luat în cercetare și actele constatând ca în chitanța dată de sus-numitul propietar că a primit arvuna de 50 de lei pentru imobilul pe care l-a închiriat domnișoarii Matilda Popescu nu se specifică numărul 13 bis ci dice numai 13 simplu iar amândouă imobilele sunt la fel identice cu deosebire că amândouă au fața pusă altfel cătră răsărit și cătră apus lipite spate-n spate, pentru ocadie ca să poată sparge didul de la mijloc și să facă un singur corp dacă s-ar ivi un amator cu famelie pentru o încăpere mai mare.</p>
                  <p>Considerând că toate chiriașele promit ca în cel mai scurt termen să achite resturile de datorii, iar chiriașele vechi să plătească și chiria pe semestrul următor, care propietarul se-nvoiește, iar d-șoara Matilda dice că sametegal ori la No. 13 bis, ori la 13 simplu, căci a luat casa providoriu până la sf. Gheorghe, iar propietarul care e becher poate să se mute în alt imobil mai mic pe care-l are în aceeași stradă la No. 12 vidavi, unde a rămas nenchiriat pretindând amatorii ca strada de curând construită nu are canal și tramvai.</p>
                  <p>Având în vedere că în fine s-a convins propietarul că e mai bine cu o bună maneră pentru ca să rămâie prin urmare domnișoara Lucreția Ionescu cu matușa sa d-na Aneta Ionescu la No. 13 bis, iar d-ra Matilda Popescu cu mama sa d-na Ghioala Popescu să se stabilede la No. 13 simplu, și nu rămâne nici cu imobilul de la No. 12 nenchiriat nemaiavând speranță după sf. Dumitru, deoarece fiind pe sedon de iarnă lumea s-a grăbit și a rămas foarte multe imobile goale, care se vede în fiecare stradă chiar mai la centru peste tot de închiriat.</p>
                  <p>Drept aceea am încheiat predentul proces-verbal spre a servi la trebuința părților...</p>
                  <p>Comisar secției 55</p>
                  <p rend="italic">Mitică Pișculescu</p>
               </div>
               <div type="div3">
                  <head>C.F.R. </head>
                  <p>1899</p>
                  <p>Doi amici, Niță și Ghiță, șed la o masă în berărie și vorbesc încet despre cine știe ce. Ușa stabilimentului se deschide cu zgomot, și intră foarte vesel un mușteriu nou, un om mai mult tânăr ca bătrân. După toate aparențele, sosește dintr-un alt stabiliment similar, unde trebuie să fi stăruit mult. Noul-sosit se uită la mesele ocupate, pare c-ar căuta o cunoștință, și-și oprește în sfârșit privirile asupra celor doi amici. Cu pas mai mult hotărât decât sigur, vine drept la masa lor.</p>
                  <p>Mușteriul cel nou îngălează silabele, pe unele prea slabe neglijându-le chiar de tot.</p>
                  <p>
                     <hi rend="italic">Mușteriul:</hi> Salutare, neică.</p>
                  <p>
                     <hi rend="italic">Niță și Ghiță:</hi> Salutare.</p>
                  <p>
                     <hi rend="italic">M.:</hi> Îmi dați voie?</p>
                  <p>
                     <hi rend="italic">N.:</hi> ...Poftim.</p>
                  <p>
                     <hi rend="italic">M.:</hi> Nu vă deranjez, ca'va s'zică.</p>
                  <p>
                     <hi rend="italic">G.:</hi> ...Nu.</p>
                  <p>
                     <hi rend="italic">M.:</hi> Vorbeați ceva secret?</p>
                  <p>
                     <hi rend="italic">G.:</hi> ...Aș!</p>
                  <p rend="italic">(Tăcere.)</p>
                  <p>
                     <hi rend="italic">M.:</hi> Frate... o fi târziu?... că pe-al meu l-am dat să-l dreagă...</p>
                  <p>
                     <hi rend="italic">N.:</hi> Unu fără un sfert.</p>
                  <p>
                     <hi rend="italic">M.:</hi> Umbli regulat?</p>
                  <p>
                     <hi rend="italic">N.:</hi> După gară.</p>
                  <p>
                     <hi rend="italic">M.:</hi> ...Mița acu trebuie să fie... Cât ai zis că e?</p>
                  <p>
                     <hi rend="italic">G.:</hi> Unu fără un sfert.</p>
                  <p>
                     <hi rend="italic">M.:</hi> ...între Ghergani și Conțești... Am lăsat-o să plece cu șeful... <hi rend="italic">(Bate tare-n masă.)</hi> Bine, frate, eu nu beau nimic, ca'va s'zică?... Dă-mi o halbă...</p>
                  <p rend="italic">(Niță și Ghiță se uită unul la altul, întrebându-se reciproc din ochi cine este amicul.)</p>
                  <p>
                     <hi rend="italic">Amicul (ciocnește halba cu paharele amicilor și bea):</hi> Pardon... un moment. <hi rend="italic">(Pleacă.)</hi>
                  </p>
                  <p>
                     <hi rend="italic">G.:</hi> Cine e amicul? Îl cunoști?</p>
                  <p>
                     <hi rend="italic">N.:</hi> Nu.</p>
                  <p>
                     <hi rend="italic">G.:</hi> E cam trecut...</p>
                  <p>
                     <hi rend="italic">N.:</hi> Ce cam! e bine de tot.</p>
                  <p>
                     <hi rend="italic">Amicul (se-ntoarce la loc):</hi> Frate, e târziu? Câte să fie?</p>
                  <p>
                     <hi rend="italic">N.:</hi> Unu și zece.</p>
                  <p>
                     <hi rend="italic">A.:</hi> Acuma sunt în gară la Titu: mănâncă gogoși la madam Mari ca'va s'zică.</p>
                  <p>
                     <hi rend="italic">G.:</hi> Cine, nene?</p>
                  <p>
                     <hi rend="italic">A.:</hi> Mița, nu ți-am spus?... Băiete, o halbă.</p>
                  <p>
                     <hi rend="italic">N.:</hi> Frate, cine e Mița asta? fă-mă să-nțeleg.</p>
                  <p>
                     <hi rend="italic">A.:</hi> Cum? nu știi?</p>
                  <p>
                     <hi rend="italic">N.:</hi> Nu.</p>
                  <p>
                     <hi rend="italic">A.:</hi> Nevastă-mea, frate.</p>
                  <p>
                     <hi rend="italic">G.:</hi> Bine, nene, nu ți-e frică s-o lași singură noaptea pe drum?</p>
                  <p>
                     <hi rend="italic">A.:</hi> Păi nu ți-am spus că nu e singură?... e cu șeful...</p>
                  <p>
                     <hi rend="italic">N.:</hi> Bine-bine, înțelegem noi, dar... în sfârșit, tocmai d-aia... parcă ... de... o femeie singură...</p>
                  <p>
                     <hi rend="italic">A.:</hi> N-ai grije! Cupeu separat... Intri, închizi lumina, tragi perdeluțele și te-ncui pe dinăuntru: cupeu de servici, ca'va s'zică sepa'at! <hi rend="italic">(Face cu ochiul.)</hi> Poți să dormi până dincolo de Filiași... Trenul 163... ăl mai bun pentru noi ăsta e: trenul 163... <hi rend="italic">(Cei doi amici râd.)</hi> Câte sunt acuma?</p>
                  <p>
                     <hi rend="italic">N.:</hi> Unu și jumătate trecute.</p>
                  <p>
                     <hi rend="italic">A.:</hi> A plecat din Titu... A trecut și de Mătăsaru. Mița acu trebuie să-i tragă la soamne...</p>
                  <p>
                     <hi rend="italic">G.:</hi> Da' șeful?</p>
                  <p>
                     <hi rend="italic">A.:</hi> Și șeful... Pardon... un moment. <hi rend="italic">(Pleacă.)</hi>
                  </p>
                  <p>
                     <hi rend="italic">N.:</hi> E dulce.</p>
                  <p>
                     <hi rend="italic">G.:</hi> Bărbat de zahăr.</p>
                  <p>
                     <hi rend="italic">N.:</hi> Stai, să vedem ce fel de persoană e Mița.</p>
                  <p>
                     <hi rend="italic">A. (se-ntoarce la loc):</hi> Singură, n-aș lăsa-o eu! știi! femeie tânără, nu face să umble singură... Sunt măgari cari n-au maneră și... </p>
                  <p>
                     <hi rend="italic">G.:</hi> ... Dacă o fi și curățică.</p>
                  <p>
                     <hi rend="italic">A. (pufnește de râs):</hi> Curățică!... Mița, curățică!... Ce vorbești, dom'le? Îmi pare rău... Frumoasă, dom'le! îngheață puțul... Stăi, să vezi... <hi rend="italic">(Se caută în buzunar, scoate portofelul și din portofel o poză, pe care o trece amicilor. Amicii privesc lung poza cu niște ochi plini de admirație.)</hi> Ei? așa e?</p>
                  <p>
                     <hi rend="italic">N.:</hi> Strașnică, domnule!</p>
                  <p>
                     <hi rend="italic">G.:</hi> Minune!</p>
                  <p>
                     <hi rend="italic">A. (mândru):</hi> Aș! poza e moft! s-o vezi în natură, dom'le... e ceva, ca' va s' zică... Mă rog, destul! s-o vezi în natură!</p>
                  <p>
                     <hi rend="italic">N.:</hi> E naltă?</p>
                  <p>
                     <hi rend="italic">A. (cu siguranță):</hi> Potrivită.</p>
                  <p>
                     <hi rend="italic">G.:</hi> Blondă?</p>
                  <p>
                     <hi rend="italic">A.:</hi> Aur, nu altceva. Uite păr! Crezi că-l face cu fierul? Aș! natur... S-o vezi dimineața, cum drăcuiește, că nu și-l poate descurca... E lucru mare!</p>
                  <p>
                     <hi rend="italic">N.:</hi> De câți ani e?</p>
                  <p>
                     <hi rend="italic">A.:</hi> Cam de câți zici d-ta, după poză?</p>
                  <p>
                     <hi rend="italic">N.:</hi> De vreo douăzeci și cinci.</p>
                  <p>
                     <hi rend="italic">A.:</hi> Vezi?... și mai zici că-n poză te flatează... N-a-mplinit nici douășunu.</p>
                  <p>
                     <hi rend="italic">G.:</hi> Fie, nene, să vă trăiască! ați știut ce-ați ales... și o iubești?</p>
                  <p>
                     <hi rend="italic">A.:</hi> Ei, bravos!... Cum să n-o iubești!... E lucru mare, domnule, când îți spui. Apoi în gară la noi, e comedie! Toți pasajerii, când trece trenul ziua, toată lumea, uite așa întoarce capul și se uită la ea, la fereastră - că stăm sus în gară.</p>
                  <p>
                     <hi rend="italic">N.:</hi> Da'... șeful unde șade?</p>
                  <p>
                     <hi rend="italic">A.:</hi> Tot sus.</p>
                  <p>
                     <hi rend="italic">G.:</hi> Șeful e familist?</p>
                  <p>
                     <hi rend="italic">A.:</hi> Aș! Nu vrea să se-nsoare; zice că nu ține la femei. Ce mai râde Mița de el, e lucru mare! Mereu îl tachinează, și să vezi ce e frumos, că el se supără! Odată, nu știu cum l-a tachinat, că s-a certatără strașnic - n-a vorbitără... o zi-ntreagă...</p>
                  <p>
                     <hi rend="italic">N.:</hi> Și pe urmă? </p>
                  <p>
                     <hi rend="italic">A.:</hi> Pe urmă s-a-mpăcatără; trebuia să se-mpece, n-avea-ncotro! dacă mâncăm împreună, ca'va s'zică! știi, vine de stă cineva vizavi la masă... nu se poate! A stat ei serioși cât a stat, și mă făceam și eu serios, și zice șeful: "Pardon, mașer, v-am călcat!" și pe urmă ne-a pufnit pe toți râsul...</p>
                  <p>
                     <hi rend="italic">G.:</hi> Da' șeful ce fel de om e?</p>
                  <p>
                     <hi rend="italic">A.: </hi>Foarte bun băiat...</p>
                  <p>
                     <hi rend="italic">N.:</hi> Nu adică de bun; dar ce fel de om e? în vârstă?</p>
                  <p>
                     <hi rend="italic">A.:</hi> Ei aș?... nici de treizeci de ani... Să vezi, dom'le, frumusețe de băiat! Stăi, că am uitat să vi-l arăt. <hi rend="italic">(Scoate iar portofelul și din portofel o altă poză.)</hi> Uite. <hi rend="italic">(Amicii iau poza și o privesc cu oarecare gelozie.)</hi> Așa e?</p>
                  <p>
                     <hi rend="italic">G.:</hi> Voinic bărbat!</p>
                  <p>
                     <hi rend="italic">A.:</hi> Aș! să-l vezi în natură. Mai nalt ca d-ta și încă în poză nu iese roșu!... Să-l vezi când își pune șapca roșie, așa cam la o parte... Strașnic, dom'le! mustățile alea negre ca abanosul și niște sprâncene! Când trece trenul, toate cocoanele cu ochii la el, să-l soarbă și mai multe nu! Dacă n-ar avea șapca roșie, l-ar deochea diavolițele!</p>
                  <p>
                     <hi rend="italic">N.:</hi> Da', scuză-mă, că te-ntreb, copii aveți?</p>
                  <p>
                     <hi rend="italic">A. (râzând foarte tare):</hi> Ce vorbești, nene?... sunt însurat numa de cinci luni...</p>
                  <p>
                     <hi rend="italic">N.:</hi> Așa?... apoi atunci nu e vremea pierdută; o să aveți...</p>
                  <p>
                     <hi rend="italic">A.:</hi> Așa nădăjduim și noi... Câte ceasuri sunt?... ia vezi.</p>
                  <p>
                     <hi rend="italic">G.:</hi> Două ș-un sfert.</p>
                  <p>
                     <hi rend="italic">A.:</hi> Acuma intră în Leordeni.</p>
                  <p>
                     <hi rend="italic">N.:</hi> Mă rog, da' dumneata ce ești acolo la gară?</p>
                  <p>
                     <hi rend="italic">A.:</hi> Eu?... magazioner... Mai luăm un rând?</p>
                  <p>
                     <hi rend="italic">G.:</hi> E cam târziu; mâine am canțilerie de dimineață...</p>
                  <p>
                     <hi rend="italic">A.:</hi> Numa un rând... Băiete! trei...</p>
                  <p>
                     <hi rend="italic">N.:</hi> Și acuma ești în congediu?</p>
                  <p>
                     <hi rend="italic">A.:</hi> Ce conged!... Ce să mai cer conged! Mă-nvoiește șeful când vreau să plec. Pot să lipsesc și câte trei zile; mai ales acuma, cu criza asta, nu prea e atâta de lucru!</p>
                  <p>
                     <hi rend="italic">G.:</hi> Nene, dă-mi voie să-nchin în sănătatea soției dumitale... Să vă trăiască! </p>
                  <p>
                     <hi rend="italic">A.:</hi> Mersi!</p>
                  <p>
                     <hi rend="italic">N.:</hi> Și eu închin în sănătatea șefului d-tale... Să vă trăiască!</p>
                  <p>
                     <hi rend="italic">A.:</hi> Mersi!</p>
                  <p>
                     <hi rend="italic">G. (dă să bea, îi răsare și pufnește):</hi> Nene! <hi rend="italic">(Cu multă căldură):</hi> Nene! Lasă-mă să te pup! <hi rend="italic">(Se pupă cu magazionerul.)</hi> Ești mai dulce ca mierea! <hi rend="italic">(Râd toți.)</hi> Mult aș vrea să cunosc pe șeful și pe soția d-tale! <hi rend="italic">(Cu duioșie):</hi> Ce-or fi făcând ei acuma?</p>
                  <p>
                     <hi rend="italic">A.:</hi> Dorm tun... Câte ceasuri ai?</p>
                  <p>
                     <hi rend="italic">N.:</hi> Trei fix.</p>
                  <p>
                     <hi rend="italic">A.:</hi> A intrat în Pitești... La Pitești stă treiștrei de minute...</p>
                  <p rend="italic">(Cei doi amici îl îmbrățișează pe rând și-l pupă cu multă căldură.)</p>
                  <p>
                     <hi rend="italic">G.:</hi> Nene! ești un om fericit!... să trăiești!</p>
                  <p>
                     <hi rend="italic">A.:</hi> Asta, ce-i drept, așa e... sunt fericit, slavă domnului! Nevastă frumoasă am, să-mi trăiască! slujbușoară bunicică am - de! orișicât să zici, magazioner... dacă nu curge, pică! de șef încai, ce să mai zicem! ți-este ca și un frate, odată ce ți-e cumnat, ca'va s'zică!</p>
                  <p rend="italic">(Amândoi amicii, după ce au râs tare, rămân foarte nedomiriți.)</p>
                  <p>
                     <hi rend="italic">N.:</hi> Cum, cumnat?</p>
                  <p>
                     <hi rend="italic">A.:</hi> Dacă-i fratele Miții!... Da' ce credeai?</p>
                  <p>
                     <hi rend="italic">G.:</hi> Atunci, n-am făcut nimic...</p>
                  <p>
                     <hi rend="italic">A.:</hi> Cum, n-am făcut nimic?</p>
                  <p>
                     <hi rend="italic">N.:</hi> Noi gândeam...</p>
                  <p>
                     <hi rend="italic">A.:</hi> Cum, nene? Apăi daca nu-i era frate bun, se putea? Cum, adică? Era să las așa mândrețe de femeie... noaptea... cu așa frumusețe de bărbat?.. în cupeu de servici!... <hi rend="italic">(face cu ochiul)</hi> sepa'at, ca'va s'zică!... <hi rend="italic">(râde cu multă poftă)</hi> știi că-mi place!... Câte ceasuri ai?</p>
                  <p>
                     <hi rend="italic">N.:</hi> Ce-ți pasă?</p>
                  <p>
                     <hi rend="italic">A.:</hi> Vorba e, vreau să știu unde e Mița acuma.</p>
                  <p>
                     <hi rend="italic">N. (plictisit):</hi> Trei și jumătate trecute.</p>
                  <p>
                     <hi rend="italic">A.:</hi> A plecat din Pitești... Ai să mergem undeva, să bem câte un jvarț.</p>
                  <p>
                     <hi rend="italic">G.:</hi> Nu mai mergem.</p>
                  <p>
                     <hi rend="italic">A.:</hi> De ce?</p>
                  <p>
                     <hi rend="italic">N.:</hi> Nu mai ai nici un haz !</p>
               </div>
               <div type="div3">
                  <head>Accelerat no. 17 </head>
                  <p>Un individ purtând pe umeri o șubă largă, cu o căciulă mare pe ceafă, stă la masă în restaurantul Gării de Nord și bea ceai. Are un geamantan de pânză cu cercuri de tinichea alături pe un scaun, și pe masă un sac de piele neagră, prin mănușa căruia își ține petrecută bine mâna stângă până la încheietura brațului. După figură, după maniere și port, trebuie să fie vreun negustor, ori arendaș din provincie.</p>
                  <p>Un domn bine îmbrăcat, blană cu guler de astrahan și căciuliță asemenea, bea cafea la altă masă, fumează și se uită din când în când către provincial, care nu ia seama de loc că-l observă cineva. În același timp, domnul trage cu ochii la ușă: așteaptă desigur pe cineva, și cu nerăbdare.</p>
                  <p>Negustorul plătește ceaiul. Îndată, iată și hamalul vine să-i spună că trenul a tras la peron; îi ia geamantanul de pânză și vrea să-i ia și sacul de piele, ca să-l ușureze pe pasager; dar acesta își trage repede mâna cu sacul și refuză serviciul. Sacul nu e mare, dar trebuie să fie greu, fiindcă pasagerul, ridicându-se, trebuie să-l țină și de dedesubt cu mâna dreaptă. Hamalul pornește spre ușă; negustorul după el.</p>
                  <p>Domnul, care n-a scăpat din ochi nici o mișcare, s-a ridicat și el și pornește pe urma negustorului la câțiva pași.</p>
                  <p>Negustorul s-a suit într-un vagon de clasa întâia, și șade pe coridor cu sacul lui în brațe.</p>
                  <p>Domnul se plimbă de colo până colo pe peron, trăgând cu ochiul aci cătră partea pe unde vin pasagerii, aci cătră geamul la care stă în picioare omul cu sacul, pe când acesta se uită foarte distrat pe geam la mișcarea de pe peron.</p>
                  <p>Mai sunt cinci minute... </p>
                  <p>Domnul de pe peron se vede bine că fierbe de nerăbdare... În sfârșit, un om îmbrăcat modest, un fel de fecior de casă, făcându-și greu loc prin mulțime, sosește gâfâind cu un geamantan frumos de piele rusească, cu un tartan și cu un bilet de clasa întâia.</p>
                  <p>— Dobitocule! era să mă faci să scap trenul!...</p>
                  <p>Apoi, luându-și bagajul și biletul, trage la o parte pe fecior și îi șoptește pripit și cu un aer foarte sever.</p>
                  <p>Mai sunt două minute.</p>
                  <p>Domnul, ajutat de fecior, se suie în vagon unde e negustorul. Acesta, îndată ce s-a suit domnul, trece din coridor în cupeu, pe când domnul face fel de fel de semne de inteligență feciorului său, care stă drept în față-i pe peron.</p>
                  <p>Fluierul întâi... Apoi numaidecât al doilea... Frânele se desfac... Trenul a pornit. </p>
                  <p>Domnul intră în cupeu după negustor, care s-a dezbrăcat de șubă și șade cu sacul pe mână.</p>
                  <p>— Bonsoar, zice domnul.</p>
                  <p>— Bonsoar, răspunde negustorul.</p>
                  <p>Și domnul se așează pe fotoliul din față, după ce și-a pus geamantanul în plasă și tartanul la căpătâi. Doi-trei kilometri tăcere.</p>
                  <p>— Mergeți departe? întreabă domnul. </p>
                  <p>— De! departe și nu departe...</p>
                  <p>— ...?</p>
                  <p>— Până la Mărășești...</p>
                  <p>— Până la Mărășești?</p>
                  <p>— Da. Dar dv.?</p>
                  <p>— Și eu tot până la Mărășești.</p>
                  <p>— Vezi?... După daraveri...</p>
                  <p>— Da, după daraveri. Dar dv.?</p>
                  <p>— Tot după daraveri.</p>
                  <p>Conductorul... Taie biletul domnului și întinde mâna cătră negustor...</p>
                  <p>— 753, zice omul, care pare că deja moțăie, și pune mâna în buzunar să arate carta... Conductorul salută și pleacă.</p>
                  <p>— Aveți cartă permanentă? întreabă domnul. Sunteți poate la Senat... </p>
                  <p>— Ba nu... am bilet de abonament... Am multe alergături și-mi vine mai ieftin...</p>
                  <p>Chitila...</p>
                  <p>— Puțină lume astăzi în tren. În tot vagonul suntem numai noi și încă un pasager în alt cupeu. E bine... putem dormi până la Mărășești! zice domnul, lungindu-se pe fotoliuri și acoperindu-se cu tartanul.</p>
                  <p>— A! eu nu dorm niciodată în tren, zice negustorul... Știți, umblu cu bani... Pungași...</p>
                  <p>— Frate, să fie adevărat?...</p>
                  <p>— Ei, bravos! Nu s-a-ntâmplat și mai acu o lună?...</p>
                  <p>— Eu, drept să-ți spun, nu m-am gândit niciodată... S-o fi întâmplat așa o dată.</p>
                  <p>— Numa o dată?</p>
                  <p>— În clasa întâia?</p>
                  <p>— Tocmai în clasa întâia, firește, zice negustorul. Mie, ce să-ți spui? mi-e frică al dracului. Mi se-ntâmplă câteodată să am sume mari cu mine... bunioară ca acuma...</p>
                  <p>— !...</p>
                  <p>— Glumă e să mă arză odată cu o avere de om.</p>
                  <p>— ...!!!</p>
                  <p>— Patruzeci de mii de franci!...</p>
                  <p>— ...!!!</p>
                  <p>— Să ferească Dumnezeu! M-ar omorî! adaogă provincialul.</p>
                  <p>— Nu ți se pare dumitale că e prea cald aici? întreabă domnul, ștergându-se de sudoare.</p>
                  <p>— Nu — răspunde negustorul — e tocmai potrivit.</p>
                  <p>— Mie mi-e grozav de cald.</p>
                  <p>Și domnul iese să se răcorească puțin în coridor.</p>
                  <p>Peste câteva momente, domnul se reîntoarce la locul lui.</p>
                  <p>— Mă rog — zice provincialul — trenul ăsta se mai oprește undeva până la Ploești?</p>
                  <p>— Da... la Periș, două minute.</p>
                  <p>— La Ploești, ne dăm jos, să luărn câte-o dulceață...</p>
                  <p>— ...Ne dăm, dacă vrei, zice domnul distrat, ca de pe altă lume, și se trântește să doarmă, învelindu-se cu tartanul peste cap.</p>
                  <p>Trenul a plecat din Periș. Negustorul scoate un măr din buzunarul șubei și începe să ronțăie.</p>
                  <p>Deodată domnul se ridică:</p>
                  <p>— Peste putință să dorm... teribil de cald!</p>
                  <p>Apoi, dă geamantanul jos, îl deschide și scoate un șipușor elegant; deșurupează dopul și oferă negustorului.</p>
                  <p>— Cognac...</p>
                  <p>— Mersi... De zece ani nu mai pun spirtoase în gură...</p>
                  <p>— E extrafin...</p>
                  <p>— Mersi... Sunt oprit...</p>
                  <p>Domnul, mâhnit de refuz, înșurupează la loc dopul, pune șipușorul în geamantan, pe care-l aruncă iar în plasă. Apoi, suflând greu de căldură, iese iarăși în coridor, unde se plimba de colo până colo.</p>
                  <p>Provincialul se lungește bine, punându-și sacul căpătâi.</p>
                  <p>Conductorul:</p>
                  <p>— Biletele pentru Ploești, domnilor!...</p>
                  <p>Domnul din coridor dă discret biletul său... și reintră în cupeu, trăgând ușa cu multă băgare de seamă ca să nu deranjeze pe negustor, care are probabil intenții să ațipească.</p>
                  <p>— Puteți umbla cât de tare, zice omul culcat; nu dorm. Unde pot eu dormi?... Mă lasă să dorm căpătâiul ăsta? și zicând asta, bate cu palma pe săculeț, care sună foarte plin.</p>
                  <p>Domnul scoate portabacul și oferă negustorului:</p>
                  <p>— Regale...</p>
                  <p>— Mersi, zice omul cu sacul; de zece ani m-am lasat de tutun... Sunt oprit...</p>
                  <p>Apoi, după o pauză lungă:</p>
                  <p>— Apropo, ziceai dumneata adineaori... de pungași... în tren. Să vezi ce s-a-ntâmplat unui negustor, un prieten al meu!... Venea cu doi inși de la Roman în clasa-ntâi... I-a luat vreo opt mii de lei... Știi cum? Unul i-a tot dat să bea niște vin dulce cu dresuri, și altul i-a dat să fumeze o țigară, cu afion, cu dracu știe ce... A adormit omul buștean... Când s-a trezit la București cu capul buimac, eră singur în vagon, și tot, blană, geamantan, bani, ceas, tot îi luaseră. </p>
                  <p>— Ei! i-o fi luat și inelele din deget, zice domnul, râzând ciudat.</p>
                  <p>— De unde știi asta? întreabă iute negustorul. Apoi, după o pauză scurtă, râzând și el:</p>
                  <p>— Firește că i-a luat și inelele.</p>
                  <p>— Intrăm în Ploești...</p>
                  <p>— Ne dăm jos? întreabă provincialul, și, ridicându-se, își petrece mâna prin mănușa sacului și ia bunda pe umeri. Domnul stă o clipă la gânduri; apoi:</p>
                  <p>— Ne dăm... Nu-ți iei — adaogă zâmbind ironic — și geamantanul?</p>
                  <p>— De geamantan nu-mi pasă! câteva boarfe de schimbat.</p>
                  <p>Ploești... Trenul stă la peron.</p>
                  <p>Negustorul coboară cu sacul; domnul după el cu geamantanul de piele rusească și tartanul... Dar, n-apucă să facă trei pași, și dau piept în piept cu doi vlăjari, niște mitocani, cari parcă le-ar ține drumul. Domnul vrea să dea pe de lături.</p>
                  <p>— Scurt mișcarea! comandă cu autoritate negustorul, și cele două namile au și-nhățat strâns pe domnul, fiecare de câte o mână... Orice luptă ar fi zadarnică!</p>
                  <p>— Luați-i sacul! ordonă aspru negustorul. Oamenii ascultă.</p>
                  <p>— Legați-l bine!...</p>
                  <p>Pe urmă, cătră domnul, care tremură din toate încheieturile și nu protestează câtuși de puțin față cu așa sălbătăcie:</p>
                  <p>— Apoi, de când mă freci, amice! cât o să umblu după d-ta?... Cognac, a?... extrafin... Țigarete, a?... Regale, a?...</p>
               </div>
               <div type="div3">
                  <head>Urgent</head>
                  <p>1901</p>
                  <p rend="italic">Școala de fete No. 1 din urbea Z... No. 654 - 15 noiembrie</p>
                  <p>D-sale d-lui primar al urbei Z...</p>
                  <p rend="italic">urgentă.</p>
                  <p>Domnule primar,</p>
                  <p>Referindu-ne la adresa noastră din luna trecută octombre cu No. 597 asupra necesității de lemne pe care o simte școala, vă rugăm ca de urgență să binevoiți a ne trimite cantitatea prevăzută, căci vremea se strică și amenință să nu mai putem urma cursurile fără combustibil.</p>
                  <p>Primiți, vă rog, domnule primar, etc.</p>
                  <p>Directoare,</p>
                  <p rend="italic">Aglae Poppesco</p>
                  <p rend="center">*</p>
                  <p rend="italic">Școala de fete No. 1 din urbea Z... No. 683 - 1 decembre</p>
                  <p>D-sale d-lui primar al urbei Z...</p>
                  <p rend="italic">urgentă.</p>
                  <p>Domnule primar,</p>
                  <p>Referindu-ne la adresa noastră din luna trecută noiembre 15 cu No. 654, avem onoare a vă repeta cu insistență rugăciunea ce v-am făcut în privința lemnelor de încălzit necesare școalei de fete No. 1 din această urbe, care se află în lipsă de căldură suficientă pentru studii pe timpul de iarnă, mai ales așa de aspră cum este cea actuală, încât elevele sunt incapabile a mai scrie cu mânile înghețate, și chiar profesoarele sufăr neputându-se dezbrăca în clasă, fiindu-le temperatura așa de exagerată, încât, cum se poate ușor constata, este de nesuferit, amenințând cu maladii atât pe profesoare cât și pe eleve.</p>
                  <p>Vă rugăm dar să luați măsuri urgente pentru întâmpinarea acestei situațiuni anormale, contrariu va trebui să reclamam onor. minister nemaiputând lua nici o răspundere.</p>
                  <p>Primiți, vă rog, domnule primar, etc.</p>
                  <p>Directoare,</p>
                  <p rend="italic">Aglae Poppesco</p>
                  <p rend="center">*</p>
                  <p rend="italic">Revizorul școlar al distr. X... No. 4599 - 15 decembre</p>
                  <p>D-sale d-lui primar al urbei Z...</p>
                  <p rend="italic">urgentă.</p>
                  <p>Domnule primar,</p>
                  <p>Astăzi 15 decembre făcând inspecțiunea reglementară la școala de fete No. 1 din urbea Z... am fost întâmpinat de doamna directoare Aglae Poppesco împreună cu doamnele profesoare Areti Ionesco, Sevasti Ionesco și Aristi Poppesco, care toate s-au plâns de starea de mizerie în care a ajuns școala din cauza lipsei de combustibil, pe care îl refuză onor. primărie locală, pe care în nenumărate rânduri au rugat-o prin adrese oficiale, care se văd la dosar, dar care n-au avut până în prezent nici un rezultat.</p>
                  <p>În adevăr, vizitând apoi clasele am găsit o temperatură incapabilă de a putea fi suferită mai ales de copii, din care cauză se pot chiar îmbolnăvi de vreo boală infecțioasă, ceea ce ar împiedica urmarea regulată a cursurilor reglementare, fiind silite a se întrerupe până la stingerea contagiunii epidemiei, precum s-a mai întâmplat pe căldurile cele mai mari, dar atunci nu din cauza focului, ci a apei, chiar cu câteva zile înainte de examenele anuale, ceea ce produce o enormă confuziune pedagogică.</p>
                  <p>Având dar acestea în vedere, vă rog, domnule primar, să binevoiți a dispoza ca să se satisfacă cât mai urgent nevoile școalei.</p>
                  <p>Primiți, vă rog, domnule primar, etc.</p>
                  <p>Revizor școlar,</p>
                  <p rend="italic">Lazăr Ionescu-Lion</p>
                  <p rend="center">*</p>
                  <p rend="italic">Școala de fete No. 1 din urbea Z... No. 13 - 8 ianuarie</p>
                  <p>D-sale d-lui ministru al Instr. Publice etc.</p>
                  <p rend="italic">urgentă..</p>
                  <p>Domnule ministru,</p>
                  <p>În repețite rânduri am cerut la onor. primărie locală să ne libereze combustibilul de care are școala noastră necesitate din cauza gerului aspru prin care trecem în acest anotimp fără nici un rezultat, așa încât tremurăm de viața noastră și a elevelor, cari nici nu mai vin la școală încă dinaintea vacanțelor, fiindcă părinții au aflat și temându-se nu le mai permit până ce nu vom putea da foc.</p>
                  <p>Însuși d. revizor școlar Lazăr Ionescu-Lion a vizitat școala, constatând lipsa noastră de căldură și a înaintat o adresă încă din anul trecut 15 decembrie cu No. 4599, către d. primar local, dar și aceasta a rămas tot literă moartă, căci școala se află în aceeași mizerie, încât nu se mai poate zice că aceasta este o umanitate, lăsând astfel să sufere elevele.</p>
                  <p>Așadar ne adresăm cu cel mai profund respect d-voastre spre a lua urgent orice măsuri veți crede de cuviință pentru a face să înceteze barbaria prezentă.</p>
                  <p>Binevoiți, d-le ministru, etc.</p>
                  <p>Directoare,</p>
                  <p rend="italic">Aglae Poppesco</p>
                  <p rend="center">*</p>
                  <p rend="italic">Ministerul Instr. Publice și Cultelor. 10.001 - 15 ianuarie</p>
                  <p>D-sale d-lui revizor școlar al distr. X...</p>
                  <p rend="italic">urgentă.</p>
                  <p>Domnule revizor,</p>
                  <p>Doamna Aglae Poppesco, directoarea școalei de fete No. 1 din urbea Z..., ni se plânge că primăria locală nu dă școalei lemnele necesare pentru încălzitul claselor.</p>
                  <p>Anexându-vă raportul doamnei directoare, vă invităm a face imediat o anchetă la școală și a ne raporta de urgență.</p>
                  <p>Primiți, etc.</p>
                  <p rend="center">p. Ministru, <hi rend="italic">indescifrabil</hi>
                     <lb/>p. Director, <hi rend="italic">asemenea</hi>
                  </p>
                  <p rend="center">*</p>
                  <p rend="italic">Revizorul școlar al distr. X... No. 103 - 1 februarie</p>
                  <p>D-sale d-lui ministru al Instr. Publice și Cultelor</p>
                  <p rend="italic">urgentă.</p>
                  <p>Domnule ministru,</p>
                  <p>Imediat ce am primit ordinul dv. cu no. 10.001 din 15 ianuarie, m-am transportat la școala de fete No. 1 din urbea Z... și am constatat că raportul doamnei directoare respective este în totul adevărat.</p>
                  <p>În adevăr, am găsit din cauza frigului pe jumătate școala despopulată complet, iar restul tușind toate și dureri cu umflătură în gât, pentru care chemând pe d. medic al urbei, a constatat mai multe cazuri de amigdalintă, adică gâlci, care poate degenera mai cu seamă la copiii anemici și limfatici, prin diferite complicațiuni foarte adesea contagioase.</p>
                  <p>De aceea, d. medic a opinat că ar fi mai bine dacă s-ar închide școala, spre a nu lua proporțiuni mai mari.</p>
                  <p>Cu cel mai profund respect viu dar a vă ruga, în interesul salubrității, să-mi dați de urgență un ordin în consecință, sau să interveniți pe lângă onor. primăria locală să libereze combustibilul de care simte nevoie cursurile.</p>
                  <p>Binevoiți, d-le ministru, etc.</p>
                  <p>Revizor școlar,</p>
                  <p rend="italic">Lazăr Ionescu-Lion</p>
                  <p rend="center">*</p>
                  <p rend="italic">Ministerul Instr. Publice și Cultelor.</p>
                  <p rend="italic">No. 20.002 - 15 februarie</p>
                  <p>D-sale d-lui primar al urbei Z...</p>
                  <p rend="italic">urgentă.</p>
                  <p>Doamna Aglae Poppesco, directoarea școalei No. 1 de fete din acea urbe, se plânge că onor. primărie, după repețite cereri, nu-i liberează lemnele necesare pentru încălzit, din care cauză sufăr cursurile.</p>
                  <p>Vă invit dar, domnule primar, ca de urgență, să satisfaceți conform legii, justele reclamațiuni ale doamnei directoare.</p>
                  <p>Primiți, d-le primar, etc.</p>
                  <p rend="center">p. Ministru, <hi rend="italic">nedescifrabil</hi>
                     <lb/>p. Director, <hi rend="italic">asemenea</hi>
                  </p>
                  <p rend="center">*</p>
                  <p rend="italic">Camera Deputaților.</p>
                  <p rend="italic">Sesiunea prelungită. Ședința de la 1 martie</p>
                  <p>
                     <hi rend="italic">D. Al. Lingopolu:</hi> Am cerut cuvântul ca să fac o întrebare d-lui ministru al Cultelor și Instrucțiunii Publice: știe oare d-sa în ce stare de mizerie s-a aflat iarna aceasta școala de fete No. 1 din urbea Z... lipsită de combustibilul necesar deoarece nu i l-a liberat primăria locală, bântuită de boale din această cauza și conform avizului medicului local chiar suprimarea cursurilor?</p>
                  <p>
                     <hi rend="italic">D. ministru al Cultelor:</hi> Răspunz onor. deputat că, în urma raportului revizorului școlar local, ministerul a luat măsuri urgente ca primăria să libereze conform legii combustibilul necesar acelei școale.</p>
                  <p rend="center">*</p>
                  <p rend="italic">Primăria urbei Z... No. 3.712 - 15 martie</p>
                  <p>D-sale doamnei directoare a școalei de fete No. 1</p>
                  <p>din urbea Z...</p>
                  <p rend="italic">urgentă.</p>
                  <p>Doamnă!</p>
                  <p>Mâne veți primi la școala ce cu onoare o dirijați 5 (cinci) care de lemne cer curat, prima calitate, și vă rugăm să binevoiți a ne răspunde urgent de primirea combustibilului.</p>
                  <p>Primiți, d-nă directoare, etc.</p>
                  <p rend="center">p. Primar, <hi rend="italic">Niță Necșulescu, ajutor</hi>
                     <lb/>Secretar, <hi rend="italic">Athanasiu Eleutherescu</hi>
                  </p>
               </div>
               <div type="div3">
                  <head>High-life</head>
                  <p>Tânărul Edgar Bostandaki este suplinitor la catedrele de muzică, desen, gimnastică, scrimă și religie de la gimnaziul clasic înființat de curând în urbea sa natală. Gimnaziul are până acum numai clasa întâia și e întreținut de comună; se speră că la anul viitor se vor completa patru clase, trecând totul pe seama Statului. Deși încărcat cu predarea a cinci cursuri importante de gradul secundar, tânărul suplinitor găsește destulă vreme să frecventeze societatea înaltă din localitate, unde trece drept un perfect gentilom. În adevăr, Edgar este un tânăr care are multe succese în saloanele din Târgul-Mare. Vorbește franțuzește de când era mic și se pricepe foarte bine la mode și confecțiuni, așa că nu odată este consultat asupra acestui capitol. Profesia de cronicar <hi rend="italic">high-life</hi> nu este ușoară, fiindcă trebue să scrii despre dame, și damele sunt dificile, pretențioase, caprițioase. Spui de una o vorbă bună, superi pe alta; spui rău de alta, atunci nu mai poți pretinde că ești un om galant; insiști cu deosebire asupra uneia, dai loc la bănueli; neglijezi pe vreuna, îi inspiri o ură primejdioasă. Mai ales într-o societate foarte restrânsă și foarte aleasă ca societatea din Târgul-Mare, un cronicar de salon trebue să-și drămuiască atenția cu cea mai mare stricteță. Grea profesie, ce-i drept; însă tânărul Bostandaki, om de spirit și cu educațiunea distinsă, a fost parcă născut a fi cronicar <hi rend="italic">high-life</hi>. Cronicele lui, în formă de corespondență, le publică într-un ziar cotidian din cel mai apropiat oraș mare de provincie.</p>
                  <p>Dar, va zice cineva:</p>
                  <p>— Bine! însă cronicarul este și el om, mai ales dacă e tânăr; trebue să aibă și el simpatiile și preferințele, </p>
                  <p>antipatiile și aversiunile sale. El stă într-un colț al salonului cu carnetul său în mână și privește la vârtejul valsului; în acest vârtej, ochii lui trebuesc să deosebească între toate pe câteva, mai grațioase, și, între aceste câteva mai grațioase, pe una, ne-ntrecută, adorabilă.</p>
                  <p>— Ei, da, răspunz eu, înțeleg ce spuneți. Însă cronicarul de salon trebue să-și calce pe inimă, să fie discret și imparțial. Și asta n-o poate oricine, cum o poate Turturel.</p>
                  <p>— Care Turturel?</p>
                  <p>— Edgar Bostandaki. . . Turturel este numele pe care i l-au dat în copilărie, alintându-l, papaia, mamaia și duduile, surorile mai mari... Turturel — așa-i că sună bine? — este pseudonimul destul de transparent cu care Edgar își semnează cronicele.</p>
                  <p>Ei! și totuși cât de corect și de discret, cât de galant și de imparțial, însuși Turturel a greșit odată un <hi rend="italic">carnet mondain</hi>.</p>
                  <p>Din inițiativa unui comitet compus de damele din înalta societate a Târgului-Mare, reședința subprefecturii Plășii-de-Mijloc, s-a dat în saloanele Otelului Regal de acolo «Un mare bal filantropic, al cărui venit se va împărți giumatate în folosul umanității suferinde și giumatate pentru sporirea fondului de întreținere a gimnaziului clasic local, până la trecerea lui în bugetul Statului». Maiorul a oferit muzica militară, pe care a adus-o cu trenul de la reședința prefecturii.</p>
                  <p>A fost un bal cum nici într-o capitală de județ nu se poate mai splendid. Damele, pline de devotament pentru nobilul scop al petrecerii, s-au întrecut în toalete. Uniforma și fracul au fost minunat reprezentate, deși frac nu purtau decât subprefectul, primarul și Turturel; restul sexului urît, purtau unii redingotă, alții jachetuță scurtă. Onorurile balului le-a făcut comitetul damelor, sub președința tinerei doamne Athenaïs Grégoraschko, soția subprefectului. S-a petrecut până la șapte dimineața, când aurora cu degetele ei de roză a venit să bată la ușa orizontului și să stingă cu privirile ei lumina petroleului, amintind infatigabililor dănțuitori că trebue, cu regret, să se desparță. </p>
                  <p>A doua zi, d. Turturel, punea la poștă pentru gazetă un <hi rend="italic">carnet mondain</hi>, cu notița: «Rog a se trimite, după obiceiu, 50 de exemplare pi adresa mè». Seara, cronicarul citea în fața comitetului damelor, al cărui secretar era, darea de seamă asupra rezultatului operei de binefacere. De prisos să reproducem textul întreg al acestei lucrări de caracter oficial. Ne mărginim a-i da concluziunile: «Venit brut, 575 lei; cheltueli, 368 lei; beneficiu net, 207 lei; 103 lei, 50 bani pentru sporirea fondului de intreținere a gimnaziului; 103 lei, 50 b. pentru umanitatea suferindă».</p>
                  <p>După ce au mulțumit comitetului de dame, d-l Edgar Bostandaki în numele gimnaziului, iar d. primar în numele umanității suferinde, ședința oficială s-a ridicat. Apoi s-a învârtit un maus. Peste două zile, iată că mult așteptatele îs exemplare din «Vocea Zimbrului» sosesc. Ele conțin cronica atât de dorită: «Cum se pitrece la noi»...</p>
                  <p>Extragem la întâmplare câteva rânduri:</p>
                  <p>«... Sâmbătă seara s-a ținut în fine la noi strălucitul bal filantropic sub presidenția grațioasei doamne Athenaïs Grégoraschko, născută Perjoiu...</p>
                  <p>«...0 enormă afluență de tot ce Târgul-Mare are mai distins, fiecare ținând să mulțumească încântătoarei prezidente inițiatoare, prea amabila doamnă Athenaïs Grégoraschko...</p>
                  <p>«. .. În acordurile muzicii militare, care, intonează cu destul <hi rend="italic">brio</hi> un vals vaporos, perechile pornesc ca duse pe niște valuri, în cari se perde conștiința, iar timpul pare că s-a oprit pe loc ca să admire cum trec în vârtej ferbinte, uimitor, nebunesc, atâtea ș-atâtea flori, parcă smulse de vântul aprig al pasiunii... Doamna Athenaïs Grégoraschko, regina adorabilă a valsului adorat...</p>
                  <p>«...Dar la un semnal, ușile din fund se deschid... Supeul! Un moment de odihnă pentru această zvăpăiată tinerețe, un moment de odihnă și de reconfortare!... Doamna Athenaïs Grégoraschko face onorurile, luând loc în capul mesei, cu grația nespusă care o caracterizează...</p>
                  <p>«...Dopurile pocnesc, pare c-ar fi la un atac de tiraliori, care nu sparie de loc pe bravii convivi... Șampania curge în valuri. Doamna Athenaïs Grégoraschko dă semnalul și aci; ridicând în sus cupa plină de delicii ca divina Hebe, atinge de buzele răci buzele sale calde, cu acea delicateță poetică cu care fluturelul atinge caliciul unui miosotis...</p>
                  <p>«...Dar muzica ne cheamă. Trăiască valsul! Doamna Athenaîs Grégoraschko, infatigabilă silfidă...».</p>
                  <p>Aci o îngrozitoare greșală de tipar... A doua zi, Duminică dimineața, la cafeneaua din centru, spiritualul cronicar <hi rend="italic">high-life</hi> cetea mai multor tineri din localitate carnetul lui: <hi rend="italic">Cum se pitrece la noi</hi>. Tinerii îl ascultau cu multă admirație și poate cu mai multă invidie: e desigur fericit un tânăr care dispune, pe lângă talentul stilului, de o coloană de publicitate, ca să se facă, firește, atât de plăcut damelor! Pe când se comenta articolul și autorul căuta să explice amicilor săi ce înseamnă «divina Hebe» și «calici», iată că deodată intră d. sub prefect, Raoul Grégoraschko, soțul «infatigibilei silfide». D. subprefect salută în dreapta și în stânga cu gravitate, apoi, drept în fața lui Edgar Bostandaki și cu un ton neobișnuit de aspru:</p>
                  <p>— Domnule Turturel! uite-te la mine... Te opresc, magariule, să faci de <hi rend="italic">mauvaises plaisanteries</hi> pi conta doamnei Grégoraschko, soția mè!</p>
                  <p>Apoi face un ocol prin cafenea bufnind:</p>
                  <p>— <hi rend="italic">A-t-on jamais vu pareille insolence!</hi>
                  </p>
                  <p>Edgar nu pricepe de loc... Însă Raoul se întoarce iar și, gesticulând cu cravașa, de care nu se desparte niciodată:</p>
                  <p>— Altădată, dacă-ți mai permiți di aeste, îți rup urechile.</p>
                  <p>— Dar...</p>
                  <p>— Urechile! m-ai înțeles? <hi rend="italic">espèce d'imbécile!</hi>
                  </p>
                  <p>Și ese turbat, făcând să șuere aerul sub jocul cravașei. Toată lumea rămâne uimită. Din ce pricină?.. Hebe?.. Calici?..</p>
                  <p>— Nu înțeleg deloc, zice Turturel, dând din umeri cu totul nedomirit.</p>
                  <p>Pe când fiecare caută cu deamănuntul să găsească în cronică motivul penibilei scene, iată că intră în cafenea d. maior Edmond Buzdrogovici, grație amabilității căruia opera filantropică avusese concursul grațios al muzicei militare. Fără să salute și vădit foarte supărat, Edmond se apropie de Edgar, cu așa pas și aer strașnic, încât Edgar se ridică drept în picioare în fața lui Edmond.</p>
                  <p>— Domnule! zice Edmond, ferbând ca un samovar; dumneata ești acela cari scrii porcăriile aeste?.. Răspunde!</p>
                  <p>Și-i vâră lui Edgar gazeta sub nas. Edgar, ferindu-se, răspunde hotărît:</p>
                  <p>— Da!</p>
                  <p>— N-o fost și madam Buzdrogovici, soția mè la bal?</p>
                  <p>— Ba da!</p>
                  <p>— Atunce, di madam Buzdrogovici, soția mè, pentru ci n-ai pomenit nimică?.. nici chiar numele!.. Să fi fost fără compliment — nu pretinde!.. dar nici macar numele!?</p>
                  <p>— Domnule maior. . .</p>
                  <p>— Mișălule! strigă Edmond.</p>
                  <p>Și scurt mișcarea! până să-i zică unul dintre amici «Ăra! da, stăi, bri omule!» îi trage două palme vajnice și iese.</p>
                  <p>— Nu mai înțeleg nimică, pi onoarea mè! zice Edgar și iese și el.</p>
               </div>
               <div type="div3">
                  <head>La conac </head>
                  <p>Din Poenița vine domol la vale Silviu cel tânăr în buiestru țâcanit...</p>
                  <p>N-are de ce să gonească; soarele nu s-a ridicat nici de două sulițe; înainte de nămiezi, are să ajungă la conac, la Sălcuța, dincolo de jumătatea drumului... Acolo stă un ceas, să dea grăunțe calului; până la toacă, e-n oraș la boierul. Gândindu-se la boierul, se pipăie-n sân - legătura cu banii stă bine.</p>
                  <p>A trecut de cotul dealului la câmp deschis.</p>
                  <p>E a doua zi de sfântul Gheorghe. Ceru-i fără pată cât de slabă în tot largu-i de jur împrejur. La vale, în zare adâncă, sclipește undoind aerul dimineții calde, iar în păduriștea de mesteacăni de pe poala din bătaia soarelui, păsările primăverii se-ngână și care de care se-ntrec în feluri de glasuri.</p>
                  <p>– Da-ncotro, -ncotro, flăcăule? întreabă cineva din urmă pe tânărul călăreț.</p>
                  <p>Acesta întoarce capul. Din urmă îl ajunge un alt călăreț. De unde a răsărit omul acesta? fiindcă, tot drumul, tânărul, măcar că și-a întors privirile de multe ori pe calea umblată, nu a luat seama să mai vină cineva după el; chiar a gândit: câtă singurătate de dimineață pe un drum așa de căutat întotdeauna!</p>
                  <p>– La vale... răspunde tânărul. Da, dumneata?</p>
                  <p>– Tot la vale...</p>
                  <p>Și cu vorba aceasta strângându-și calul în pulpe trece alăturea înaintașului.</p>
                  <p>– Drum bun, flăcăule!</p>
                  <p>– Și dumitale! </p>
                  <p>– Bine că te-ntâlnii!... Mi-e urât să fiu singur, mai ales la drum.</p>
                  <p>Călătorul după chip și port e un negustor, vreun orzar ori cirezar, de cari umbla pân sate după daraveri; un roșcodan grăsuliu, cu fața vioaie; cârn și pistrui; dar om plăcut la înfâțișare și tovarăș glumeț; numai atâta că e șașiu, și când se uită drept în ochii tânărului, îi face așa ca o amețeală, cu un fel de durere la apropietura sprincenelor.</p>
                  <p>Merg ei astfel domol alături în buiestru țăcănit, vorbind mai de una mai de alta, și rămâne lucru hotărât că se opresc împreună la conac pentru o gustare; și din vorbă-n vorbă, nici nu prind de veste când ajung aci aproape să intre-n Sălcuța. Cotind la stânga, de după tufișul movilei pe care stă biserica, li se arată, ca la o bătaie de glonț, coperișul nou de tinichia al turnului strălucind în soare.</p>
                  <p>Tânărul îndeamnă calul ținând scurt zăbala. Tot așa și negustorul. Calul ia vânt. Trecând prin fața bisericii, flăcăul își face cruce. Atunci aude pe tovaroșul, rămas câțiva pași înapoi, râzând grozav. Întoarce capul: tovaroșul, nicăieri... Mare minune!... Unde a putut pieri? A intrat în pământ?</p>
                  <p>Nu... E la han... îl așteaptă sub umbrar...</p>
                  <p>Flăcăul nu a luat seama că negustorul i-a fost trecut înainte. Firește că așa a trebuit să fie: în pământ n-ar putea intra un călăreț cu cal cu tot...</p>
                  <p>La conac, tingirile și căldările clocotesc, grătarele sfârâie, cântă lăutarii, forfoteală și larmă mare, și clopote și clopoței, pe care le sună vite și cai mișcându-și capetele.</p>
                  <p>Tovaroșii de drum, după ce atârnă de gâtul cailor trăistile cu grăunțe, se așează la o masă. Negustorul scoate din geanta lui un șip cu rachiu și cinstește pe tânărul... Bun rachiu!... O căldură plăcută cuprinde măruntaiele, și ce poftă de mâncare!... Mâncarea e bună și vinul e și mai bun... Negustorul bea și-mbie pe tânăr, și tânărul voinic, se ține bine: pahar la pahar și dușcă la dușcă... </p>
                  <p>Încet-încet, tovaroșii s-au înfierbântat bine... Dar le trebuie vin, și degeaba bat în masă și strigă: nimeni nu-i aude. E îmbulzeală mare înăuntru în prăvălie și afară sub umbrar. Pierzându-și răbdarea, negustorul se scoală de la masă și merge-n cârciumă. Tânărul stă foarte aprins la locul lui, se șterge de sudoare și suflă din adânc.</p>
                  <p>Celălalt se-ntoarce mânând înainte o fată voinică și frumoasă, care, cu mânecile sumese până la subțiori, aduce pe o tavă uscătură și udatură. Ajungând prin îmbulzeală la masă, șașiul se uită lung la tânăr, ba-i mai face și cu ochiul către fată.</p>
                  <p>Fata lasă tava pe masă și pornește. Flăcăul vrea s-o apuce de braț: ea scapă și pleacă: el o cheamă-napoi; ea-și întoarce capul râzând, dă din umeri parc-a zice: "acu n-am vreme de jucării!" și intră-n prăvălie. Șașiul se uită la flăcău și iar îi face cu ochiul: "după ea!" Flăcăul se scoală hotărât drept în picioare și urmează calea ce i-o arată ochiul tovaroșului...</p>
                  <p>A trecut de mult de nămiezi și încet-încet au plecat, unii câte unii, cără uși, negustori și drumeți alții, care la deal, care la vale, și lăutarii au tăcut și s-a liniștit de tot și s-a limpezit locul.</p>
                  <p>La conac a mai rămas prea puțină lume... Într-o odaie, ațipesc așa după masă, cei doi tovaroși, fiecare pe câte un pat... Fata le aduce cafele... Acu nu-i mai e degrabă; poate sta și de vorbă cu un drumeț. Negustorul se uită la fată, se uită șașiu la băiat și merge să vază ce mai e pe dincolo, până-n odaia unde s-au pus niște orzari să-nvârtească un ștosișor...</p>
                  <p>Acu, ce mai una alta? Multă vreme nu poate sta de vorbă o fata care are atâta treabă... N-apucă să plece fata și roșcovanul intră-napoi. Tânărul s-a culcat de-a binele... Aș! E vreme de dormit acuma? Trebuie să meargă îndată după tovaroș în odaia d-alături, unde e pont mare de câștigat: orzarii sunt și mai buni de iubit - joacă și prost și gros.</p>
                  <p>– Hai, scoală!</p>
                  <p>Între orzari, cine să fie? - Neica Dincă, unchiul, frate bun cu taica flăcăului nostru. </p>
                  <p>Nu stau mult la vorbă ca să înțeleagă unchiul de unde vine și unde se duce tânărul. Vine de acasă și se duce la oraș, să plătească boierului câștigul întârziat, cincizeci de galbeni, pentru sfoara de moșie din Poenița, pe care o ține taică-său în arendă.</p>
                  <p>Și jocul pornește iar... Tânărul se vâră și el... și joacă.</p>
                  <p>– Mă, țângăule, zice unchiul, ia-ți calul și mergi de-ți caută de treabă!... Ai auzit?...</p>
                  <p>Dar țângăul se uită în ochiul tovaroșului, care-i stă în față, și se face că n-aude. Merge înainte și bine merge! are noroc nemaipomenit.</p>
                  <p>– Mă, Secule! zice unchiul. Ți-e destul... Pleacă! </p>
                  <p>Aș!… S-a-nserat de tot; nu se mai vede cartea; se aprind lumânări.</p>
                  <p>– Mă, băiete! a-nnoptat... Ce faci?</p>
                  <p>- ...Bine! răspunde omul bâtrân și joacă -nainte...</p>
                  <p>Dar jocul e joc și norocul noroc... Începe cartea flăcăului să se schimbe și să meargă tot d-a-ndăratele... Sudori peste sudori... Tânărul se oprește și stă la gânduri, uităndu-se ca-n gol; dar întâlnește ochiul tovaroșului, care-i dă o povață mai tare decât cea mai tare poruncă... Pune mâna-n sân și scoate legătura... Înainte... Unchiul ridica ochii spre nepot, zâmbind cuminte, și fără să mai zică o vorbă, îi apleacă cu multă luare aminte asupra mesei.</p>
                  <p>E trei după miezul nopții. S-a dus arenda!... și două inele și ceasul!... S-ar fi dus și calul și șaua, dacă unchiul și orzarii n-ar fi suflat în lumânări și n-ar fi mers să se odihnească... Cine a câștigat?... Cine a știut să joace, firește: unchiul și cu unul dintre orzari, tovaroșul lui; alți doi orzari au pierdut, nu tocmai cât nepotul, adică nu tot ce aveau; dar au pierdut și ei destul de frumos pe potriva unor negustori nu tocmai tari.</p>
                  <p>Acu, toți jucătorii dorm, fiecare la odaia lui. S-a-nnorat de pe la miezul nopții și e întunerec adânc.</p>
                  <p>Flăcăul nostru stă pe prispă cu fruntea-ntre mâni, pe când, în picioare, drept, în față-i, stă tovaroșul său de drum. Înecat de gânduri, tânărul ridică fruntea-n sus și-i pare că vede în întunerecul nopții strălucind ochiul ciudat care l-a stăpânit toata ziua.</p>
                  <p>– Ce-i de făcut? întreabă.</p>
                  <p>– Dorm toți butuc, șoptește cald șașiul... Ușa e scoasă din țâțâna de jos... Dacă o ridici binișor, poți intra pe dedesubt; poți pe urmă s-o descui pe dinăuntru și să ieși frumos. Intră încetinel; lasă-te pe vine; mergi pe dibuite la paturi; ascultă bine unde răsuflă, și trece-le cu basmaua asta pe la nas fiecăruia... Odată să tragă-n suflet din mirosul ăsta, și nu se mai deșteaptă până la ziuă, să-i tai cu ferestrăul.</p>
                  <p>Și zicând acestea, îi dă basmaua-n mână și-l împinge pe flăcău încet-încet spre ușă. Băiatul trece basmaua în mâna stângă și, ștergându-se de sudoare:</p>
                  <p>– Doamne! doamne! suspină el și cu dreapta-și face cruce. Atunci un hohot strașnic se aude... Flăcăul se-ntoarce-n loc. E beznă-mprejuru-i, și nicăieri ochiul luminos al tovaroșului. Tânărul se moleșește din toate-ncheieturile și se prăbușește pe prispă.</p>
                  <p>...Se face ziuă...</p>
                  <p>– Scoală mă! aici ai adormit, procopsitule? zice un glas cunoscut.</p>
                  <p>Flăcăul se trezește buimăcit.</p>
                  <p>Unchiul îl cheamă în odaie; nepotul ascultă d-abia târându-se pe picioare.</p>
                  <p>– Cât ai pierdut, mă?</p>
                  <p>- ...Tot.</p>
                  <p>– Cât tot?</p>
                  <p>– Ce-am avut eu... și...</p>
                  <p>– Și ce mai?</p>
                  <p>– Și... arenda.</p>
                  <p>– Cincizeci de galbeni?</p>
                  <p>Nepotul dă din cap punând ochii în pământ.</p>
                  <p>– Cine te-a pus sa joci, dacă nu știi jocul?</p>
                  <p>– Dracul m-a pus!</p>
                  <p>– Nu ți-am spus de trei ori să pleci?</p>
                  <p>– Da.</p>
                  <p>– N-ai înțeles că te luam la sigur?</p>
                  <p>– Nu.</p>
                  <p>– Prostule! </p>
                  <p>Și unchiul trage din brâu un pungoi mare, scoate o mână de bani și numără pe masă.</p>
                  <p>– Numără-i și tu. Sunt cincizeci?</p>
                  <p>- ...Da.</p>
                  <p>După o tăcere, în timp ce băiatul a strâns banii, i-a legat și a vârât adânc legătura în sân:</p>
                  <p>– Cu mine să joci tu, mă! țângăule mucos? </p>
                  <p>Și-i arde părintește două palme strașnice.</p>
                  <p>– Altădată să nu te mai apuci să joci cu oameni bătrâni, dacă nu știi juca! Ia-ți acu banii și pleacă degrabă la boierul... Uite... mai ține doi lei de parale, să ai ce mânca pe drum.</p>
                  <p>– Sărut mâna!</p>
                  <p>În câteva clipe, băiatul e călare...</p>
                  <p>– Ei! ce stai? nu pleci?</p>
                  <p>- ...Unchiule, să-ți faci pomană, să nu spui taichii, că mă omoară!</p>
                  <p>– Dacă te faci băiat de treabă, nu-i spui.</p>
                  <p>– Mă fac... sărut mâna!</p>
                  <p>Și flăcăul dă călcâie buiestrașului.</p>
                  <p>– Mă! strigă după el unchiul. Ia seama, că te ia dracul dacă te mai iei după el, nătărăule!</p>
                  <p>Către seară, tânărul, flămând și-nsetat, trece pe dinaintea conacului de la Sălcuța în buiestru-mbășicat. O fată naltă și voinică cu mânecile sumese până la subțiori, stând rezemată de un stâlp al prispei, se uită lung după călăreț. El apleacă bărbia-n piept, strânge scurt zăbala și îndeamnă calul la iuțeală. Vrea și el să se uite odată înapoi, dar a apucat să cotească la dreapta pe după movila bisericii, și prispa conacului nu se mai poate vedea.</p>
                  <p>Ajungând la cotul dealului, unde apucă drumul spre Poenița, buiestrașul gâfâind își potolește puțin mersul la urcuș.</p>
                  <p>Soarele, scăpătând la apus, se uită îndărăt cu stăruință caldă la păduriștea de mesteacăni, unde atâtea pasări ale primăverii se cheamă, se-ntreabă și-și răspund, se-ngână și se-ntrec în fel de glasuri, întorcându-se fiecare pe la cuibul său.</p>
               </div>
               <div type="div3">
                  <head>Amici</head>
                  <p>Domnul Mache șade la o masă în berărie și așteaptă să pice vreun amic; e vesel și are poftă de conversație. N-așteaptă mult. Peste câteva momente, iată că-i sosește unul dintre cei mai buni amici, d. Lache. D. Lache e fără chef. S-apropie și șade și el la masă. Cititorul mă va ierta că nu dau nici o indicație de ton, de acțiune și de gamă temperamentală în tot decursul dialogului - indicație atât de necesară pentru citire caldă - și va suplini însuși cu imaginația această lipsă.</p>
                  <p>
                     <hi rend="bold">Lache:</hi> Bonsoar, Mache.</p>
                  <p>
                     <hi rend="bold">Mache:</hi> Bonsoar, Lache.</p>
                  <p>
                     <hi rend="bold">L.:</hi> Ai venit de mult?</p>
                  <p>
                     <hi rend="bold">M.:</hi> Nu... De vreo zece minute... Iei o bere?</p>
                  <p>
                     <hi rend="bold">L.:</hi> Iau.</p>
                  <p>
                     <hi rend="bold">M.:</hi> Băiete! două mari... <hi rend="italic">(Către Lache:)</hi> Da... ce ai? te văz cam...</p>
                  <p>
                     <hi rend="bold">L.:</hi> Nu prea am chef... Sunt obosit... Am stat azi-noapte târziu la Cosman, până la ziuă.</p>
                  <p>
                     <hi rend="bold">M.:</hi> Cu cine?</p>
                  <p>
                     <hi rend="bold">L.:</hi> Cu niște amici... Am vorbit foarte mult de tine.</p>
                  <p>
                     <hi rend="bold">M.:</hi> Da?... Ce?</p>
                  <p>
                     <hi rend="bold">L.:</hi> E!... mai nimic... fleacuri! Nu știi cum sunt oamenii noștri?</p>
                  <p>
                     <hi rend="bold">M.:</hi> Adică... cum? mă vorbea de rău?... mă-njura...</p>
                  <p>
                     <hi rend="bold">L.:</hi> Uite, vezi! ăsta e cusurul tău - exagerezi.</p>
                  <p>
                     <hi rend="bold">M.:</hi> N-ai spus tu?</p>
                  <p>
                     <hi rend="bold">L.:</hi> Ce-am spus eu? nu ți-am spus nimica... Ți-am spus că așa sunt oamenii... Tu vrei numaidecât să te laude toată lumea, și să nu-ndrăznească nimeni să-ți facă o critică, fie cât de mică. Vezi, ăsta e cusurul tău - prea te crezi.</p>
                  <p>
                     <hi rend="bold">M.:</hi> Ba nu mă crez deloc, să mă ierți; da mă mir că nu găsiți alt subiect de conversație decât pe mine...</p>
                  <p>
                     <hi rend="bold">L.:</hi> Daca a venit vorba... Mai la urmă, nu te-a vorbit nimeni de rău pe față... firește că n-ar fi întrăznit: știe ce buni prieteni suntem... Da știi, așa ciupeli.</p>
                  <p>
                     <hi rend="bold">M.:</hi> Cam ce?</p>
                  <p>
                     <hi rend="bold">L.:</hi> Secături... Mai ales unul dintre el nu te poate suferi, și ți-e amic.</p>
                  <p>
                     <hi rend="bold">M.:</hi> Cine-i ăla?</p>
                  <p>
                     <hi rend="bold">L.:</hi> Ei! asta e!... Ce-ți pasă?</p>
                  <p>
                     <hi rend="bold">M.:</hi> Aș vrea să-l știu.</p>
                  <p>
                     <hi rend="bold">L.:</hi> Nu se poate.</p>
                  <p>
                     <hi rend="bold">M.:</hi> Parolă de onoare că nu-i cer nici o socoteală; n-am să-l fac niciodată să-nțeleagă că am aflat ce-a spus...</p>
                  <p>
                     <hi rend="bold">L.:</hi> Mai întâi, nici nu știi ce a spus...</p>
                  <p>
                     <hi rend="bold">M.:</hi> Ce-a spus?...</p>
                  <p>
                     <hi rend="bold">L.:</hi> Uite, ăsta e cusurul tău - ești curios.</p>
                  <p>
                     <hi rend="bold">M.:</hi> Bine, frate, firește că sunt curios să aflu ce se spune pe socoteala mea, mai ales de amici, ca să știu cui să mă încrez, cum să mă apăr.</p>
                  <p>
                     <hi rend="bold">L.:</hi> Mai luăm câte una mică?</p>
                  <p>
                     <hi rend="bold">M.:</hi> Da.</p>
                  <p>
                     <hi rend="bold">L.:</hi> Băiete, două mici...</p>
                  <p rend="italic">(Pauză. Chelnerul aduce paharele cu bere.)</p>
                  <p>
                     <hi rend="bold">M.:</hi> Ei?</p>
                  <p>
                     <hi rend="bold">L.:</hi> Ei!...</p>
                  <p>
                     <hi rend="bold">M.:</hi> Ei! ce spunea amicul?</p>
                  <p>
                     <hi rend="bold">L.:</hi> Nu te poate suferi... Nu știu cum venise vorba de oameni deștepți, și zic eu: „Uite, Mache e băiat deștept”... că știi că eu te-am considerat întotdeauna ca foarte deștept, nu că mi-ești amic, fiindcă mai la urmă, dă-mi dai voie șă-ți spun, n-am nici un interes să-ți fac curte... Acu, ce să mai vorbim?... te cunosc și mă cunoști, slavă Domnului! toate defectele le pot avea; dar trebuie să mărturisiți toți că am și eu o calitate sinceritatea; și-ți spun sincer că mi-ar părea foarte rău să vie tocmai amici și să zică, mă-nțelegi...</p>
                  <p>
                     <hi rend="bold">M.:</hi> Bine, monșer, cine zice?</p>
                  <p>
                     <hi rend="bold">L.:</hi> Tu.</p>
                  <p>
                     <hi rend="bold">M.:</hi> Eu?</p>
                  <p>
                     <hi rend="bold">L.:</hi> Văz că te uiți la mine așa, cu un aer care de! parcă vrei să-mi zici că nu crezi.</p>
                  <p>
                     <hi rend="bold">M.:</hi> Da mai întâi ce să crez? că nu mi-ai spus nimic. Mi-ai spus că unul dintre amicii cu cari erai aseară nu mă poate suferi, și că tu ai susținut că eu sunt deștept.</p>
                  <p>
                     <hi rend="bold">L.:</hi> Am susținut, firește.</p>
                  <p>
                     <hi rend="bold">M.:</hi> Dar amicul meu, care nu mă poate suferi?</p>
                  <p>
                     <hi rend="bold">L.:</hi> Apoi tocmai la asta vream s-ajung; dar dacă mă întrerupi mereu! Uite, vezi! ăsta e cusurul tău - întrerupi!</p>
                  <p>
                     <hi rend="bold">M.:</hi> Ei! iaca nu mai întrerup; spune, ascult.</p>
                  <p>
                     <hi rend="bold">L.:</hi> Când am zis eu că ești deștept, întâi a zâmbit așa, adică: „Prost ești!” mie, și pe urmă zice: „O fi deștept, nu zic; dar e cam... zevzec”.</p>
                  <p>
                     <hi rend="bold">M.:</hi> Zevzec!</p>
                  <p>
                     <hi rend="bold">L.:</hi> Zevzec.</p>
                  <p>
                     <hi rend="bold">M.:</hi> Ei! după ce mă judecă dumnealui pe mine că sunt zevzec?</p>
                  <p>
                     <hi rend="bold">L.:</hi> După multe, cari le spunea el...</p>
                  <p>
                     <hi rend="bold">M.:</hi> Cam ce?</p>
                  <p>
                     <hi rend="bold">L.:</hi> Că ți-ai neglijat totdeauna slujba...</p>
                  <p>
                     <hi rend="bold">M.:</hi> Nu-i adevărat!</p>
                  <p>
                     <hi rend="bold">L.:</hi> Că era să te dea afară până acum de vreo trei ori...</p>
                  <p>
                     <hi rend="bold">M.:</hi> Minte!</p>
                  <p>
                     <hi rend="bold">L.:</hi> Că joci cărți, și râd toți de tine ca de o mazetă!</p>
                  <p>
                     <hi rend="bold">M.:</hi> Eu, mazetă!</p>
                  <p>
                     <hi rend="bold">L.:</hi> Că bei...</p>
                  <p>
                     <hi rend="bold">M.:</hi> Ce beau?... două-trei pahare de bere pe zi.</p>
                  <p>
                     <hi rend="bold">L.:</hi> Că te-ai însurat fără zestre.</p>
                  <p>
                     <hi rend="bold">M.:</hi> Treaba mea!... Ce măgar!... Mă rog ție, cine e măgarul ăsta, aș vrea să-l știu...</p>
                  <p>
                     <hi rend="bold">L.:</hi> Ți-am zis de la început că nu ți-l spui.</p>
                  <p>
                     <hi rend="bold">M.:</hi> De ce să nu mi-l spui, dacă zici că mi-ești amic sincer. </p>
                  <p>
                     <hi rend="bold">L.:</hi> Ca să mă pui de față?... N-am poftă.</p>
                  <p>
                     <hi rend="bold">M.:</hi> Pe onoarea mea că nu... Îți jur pe ce am mai scump că nici n-am să-i pomenesc vreodată. Vreau să-l știu numai, ca să mă feresc de el și să-l desprețuiesc.</p>
                  <p>
                     <hi rend="bold">L.:</hi> Nu se poate, Mache.</p>
                  <p>
                     <hi rend="bold">M.:</hi> Pe onoarea mea! Mă rog ție, spune-mi-l.</p>
                  <p>
                     <hi rend="bold">L.:</hi> Uite, vezi, ăsta e cusurul tău - ești indiscret. Înțelege românește că nu ți-l spui. Eu am toate defectele câte poftești; da trebuie să mărturisiți toți că am și eu o calitate - eu sunt discret... nu-mi place să umblu cu plosca.</p>
                  <p>
                     <hi rend="bold">M.:</hi> Atunci dă-mi voie să-ți spun că nu-mi ești amic cum te credeam.</p>
                  <p>
                     <hi rend="bold">L.:</hi> Eu! nu-ți sunt amic ție? eu? Bravos! Mersi...</p>
                  <p>
                     <hi rend="bold">M.:</hi> În sfârșit, un amic...</p>
                  <p>
                     <hi rend="bold">L.:</hi> Dacă sunt eu prost... și-ți spun... da iacă tac... și aldată să-mi dai cu tifla dacă ți-oi mai spune ceva... <hi rend="italic">(Către chelner:)</hi> Băiete, încă două mici...</p>
                  <p>
                     <hi rend="bold">M.:</hi> Și... numa atâta a zis amicul de mine?</p>
                  <p>
                     <hi rend="bold">L.:</hi> A zis mai multe... Da-n sfârșit, ce-ți pasă?</p>
                  <p>
                     <hi rend="bold">M.:</hi> Nu-mi pasă nimic... dar sunt curios să văz până unde merge mișelia omului... Zici că mi-e amic.</p>
                  <p>
                     <hi rend="bold">L.:</hi> Bun.</p>
                  <p>
                     <hi rend="bold">M.:</hi> Amic de-aproape?</p>
                  <p>
                     <hi rend="bold">L.:</hi> Da.</p>
                  <p>
                     <hi rend="bold">M.:</hi> Și ce mai zicea?</p>
                  <p>
                     <hi rend="bold">L.:</hi> Nu-ți mai spui, că te superi... Că asta trebuie să mărturisești și tu că e cusurul tău - te superi.</p>
                  <p>
                     <hi rend="bold">M.:</hi> Pe onoarea mea, nu mă supăr...</p>
                  <p>
                     <hi rend="bold">L.:</hi> Zicea de nevastă-ta... că...</p>
                  <p>
                     <hi rend="bold">M.:</hi> Că ce?</p>
                  <p>
                     <hi rend="bold">L.:</hi> Că... În fine, prostii! ce să-ți mai spui?... Da! dar i-am tăiat nasul. Nu-ți permit, zic, să te atingi, mă-nțelegi, de onoarea femeii amicului meu!</p>
                  <p>
                     <hi rend="bold">M.:</hi> Cum! pe onoarea nevestii mele?</p>
                  <p>
                     <hi rend="bold">L.:</hi> Că e prea frumușică și prea tânără pe lângă tine; că te-a luat fiindcă era săracă, dar...</p>
                  <p>
                     <hi rend="bold">M.:</hi> Dar ce?</p>
                  <p>
                     <hi rend="bold">L.:</hi> Că la teatru mereu... Zic: „Are lojă gratis!” - „ Da - zice el - la Șosea cu bicicleta de două ori pe zi, dimineața și seara?” - „Tot gratis!” zic eu. - „Da vara la Sinaia, tot gratis? zice el; de unde atâta lux?”</p>
                  <p>
                     <hi rend="bold">M.:</hi> Mare canalie!</p>
                  <p>
                     <hi rend="bold">L.:</hi> Și pe urmă a făcut aluzie aproape pe față la un alt amic...</p>
                  <p>
                     <hi rend="bold">M.:</hi> La cine?</p>
                  <p>
                     <hi rend="bold">L.:</hi> Nu-ți spun...</p>
                  <p>
                     <hi rend="bold">M.:</hi> Ascultă-mă, Lache! să știi că mă supăr serios!... Trebuie numaidecât să-mi spui...</p>
                  <p>
                     <hi rend="bold">L.:</hi> Dacă nu vreau.</p>
                  <p>
                     <hi rend="bold">M.:</hi> Trebuie să vrei! auzi! fiindcă-ți trag palme, mă-nțelegi!</p>
                  <p>
                     <hi rend="bold">L.:</hi> Ei, uite, vezi? ăsta e cusurul tău - ești violent.</p>
                  <p>
                     <hi rend="bold">M.:</hi> Cusur, necusur, numaidecât să-mi spui la cine a făcut infamul aluzie?</p>
                  <p>
                     <hi rend="bold">L.:</hi> Vrei numaidecât să știi?</p>
                  <p>
                     <hi rend="bold">M.:</hi> Da!</p>
                  <p>
                     <hi rend="bold">L.:</hi> La Fănică.</p>
                  <p>
                     <hi rend="bold">M.:</hi> La bărbatul, sorii nevestii-mi! la cumnatu-meu?</p>
                  <p>
                     <hi rend="bold">L.:</hi> La Fănică, la cumnatu-tău.</p>
                  <p>
                     <hi rend="bold">M.:</hi> Mizerabilul! canalia! Cine e? trebuie să-mi spui numele lui!</p>
                  <p>
                     <hi rend="bold">L.:</hi> Uite, vezi? ăsta e...</p>
                  <p>
                     <hi rend="bold">M.:</hi> Nu vreau să știu nimic!... Trebuie să mi-l spui!...</p>
                  <p>
                     <hi rend="bold">L.:</hi> Nu-ți spun!...</p>
                  <p>
                     <hi rend="bold">M.:</hi> Îți trag palme, mă-nțelegi!</p>
                  <p>
                     <hi rend="bold">L.:</hi> Ia poftim!... Ei! apoi nu mă lua așa repede, că... Auzi dumneata! Dar nu strici tu; eu stric... Viu și-ți dau de știre să te păzești de amici, să nu te-ncrezi în oricine ca un zevzec, și-ți atrag atenția asupra ce spune lumea despre onoarea ta și a nevestii, și tu, în loc să-mi mulțumești, te rățoiești la mine... O să mă faci să te evit altă dată...</p>
                  <p>
                     <hi rend="bold">M.:</hi> Care va să zică, nu vrei să-mi spui?</p>
                  <p>
                     <hi rend="bold">L.:</hi> Nu.</p>
                  <p>
                     <hi rend="bold">M.:</hi> Mersi.</p>
                  <p rend="italic">(Cheamă pe chelner și plătește. Pauză lungă, în timp ce Mache bate toba cu degetele pe masă, având aerul că plănuiește ceva adânc. Un mușteriu nou-venit, anume Tache, se apropie de masa celor doi amici.)</p>
                  <p>
                     <hi rend="bold">Tache:</hi> Bună seara.</p>
                  <p>
                     <hi rend="bold">Lache și Mache:</hi> Bună seara.</p>
                  <p>
                     <hi rend="bold">Tache:</hi> Mare secătură ești, amice Lache... Mă faci să-mi pierz noaptea până despre ziuă, să te aștept ca un caraghios la Cosman.</p>
                  <p>
                     <hi rend="bold">Lache:</hi> Mă rog ție, scuză-mă... Eram zdrobit de oboseală; nu mai puteam; am stat să mă odihnesc și eu o noapte ca oamenii; m-am culcat de la opt aseară.</p>
                  <p>
                     <hi rend="bold">Mache</hi> <hi rend="italic">(drept în picioare, izbucnind furtunos)</hi>
                     <hi rend="bold">:</hi> A! care va să zică te-ai culcat devreme! n-ai fost az-noapte la Cosman?... Acu știu cine e amicul... Poftim <hi rend="italic">(Două palme strașnice și pleacă.)</hi>
                  </p>
                  <p>
                     <hi rend="bold">Lache:</hi> Uite, vezi! ăsta e cusurul lui - e măgar!... și violent!... și n-are manieră!</p>
               </div>
               <div type="div3">
                  <head>Five o'clock</head>
                  <p>Five o'clock pe englezește însemnează cinci ceasuri. În lumea mare, fiecare damă-și hotărăște o zi pe săptămînă (jour fixe), cînd primește, la ceasurile cinci dupăamiazi, vizite și face musafirilor tratație cu ceai ; de aceea se mai zice și five o'clock tea, adică pe românește ceaiul de la cinci ceasuri. În genere, damele din lumea mare publică în carnetul lui Claymoor, spre știința numeroaselor lor cunoștințe, ziua lor de primire. De exemplu, citim în l'Indépendance roumaine:</p>
                  <p>« Madame Esméralde Piscopesco, five o'clock tea tous les jeudis. »</p>
                  <p>« Azi e joi. Haide — zic eu — la madame Piscopesco. »</p>
                  <p>Feciorul în frac și cu mănuși albe mă introduce în salonul splendid al somptuosului hôtel Piscopesco. Dar nu văz pe nimeni… A! în fund! auz, în salonașul intim de cel mai pur stil Louis XV, ciripind pe-ntrecute, ca doi scatii, două glasuri de coconițe. Merg acolo. Madam Măndica Piscopesco cu surioara sa, madam Tincuța Popesco. Cocoana Măndica mă întîmpină cu grația-i obicinuită. Mărturisesc drept… Am mare slăbiciune de ceea de francezul numește la causerie, și de aceea frecventez bucuros cercurile mondains. Îmi place adică, pe românește, să stau de vorbă cu damele din lumea mare. Găsesc în conversația lui mult mai multă grație decît în conversația bărbaților. Femeile știu să spună o mie și o sută de nimicuri într-un mod mult mai interesant decît spun bărbații lucrurile cele mai serioase… O floare, o panglicuță o deosebire d-abia simțită între două nuanțe, un nimic, distilate prin mintea subtilă a unei femei și exprimate prin acele dulci modulațiuni de voce și prin jocul acela încîntător al luminilor ochilor, capătă, pentru mine cel puțin, un farmec indicibil. Iată-mă dar în elementul meu… Aci desigur am să petrec cîteva momente delicioase.</p>
                  <p>Eu : Madam Piscopesco, dați-mi voie…</p>
                  <p>Măndica: Vii tocma la pont.</p>
                  <p>Tincuța: Ai fost…?</p>
                  <p>Măndica: Taci, tu! Las' să-l întreb eu… Ai fost aseară la circ?</p>
                  <p>Eu: Am fost.</p>
                  <p>Tincuța: Cine mai…</p>
                  <p>Măndica: Taci, soro! n-auzi? (Către mine:) Ai văzut pe Mița?</p>
                  <p>Eu: Pe sora matale?</p>
                  <p>Măndica: Nu… Pe Mița, pe Potropopeasca a tînără?</p>
                  <p>Eu: Da; era într-o lojă în fața mea…</p>
                  <p>Măndica (Tincuții): Ai văzut?</p>
                  <p>Tincuța (mie): Cu cin'…</p>
                  <p>Măndica: Taci!… (Mie:) Cu ce pălărie era?</p>
                  <p>Eu (încurcat): Cu…</p>
                  <p>(Tincuța vrea să mă-ntrerupă.)</p>
                  <p>Măndica (astupîndu-i gura cu mîna): Cu o pălărie mare…</p>
                  <p>Eu (răsuflînd): Da…</p>
                  <p>Măndica (Tincuții): Ai văzut? (Mie:) Bleu gendarme…</p>
                  <p>Eu: Da…</p>
                  <p>Măndica (mie): Cu pamblici vieux-rose…</p>
                  <p>(Eu dau din cap afirmativ.)</p>
                  <p>Măndica (Tincuții): Te mai prinzi aldată?</p>
                  <p>Tincuța: Stăi, să vedem… (Mie) : Era cu bărbatu-său.</p>
                  <p>Măndica (Tincuții): Taci tu!</p>
                  <p>Tincuța: Apăi, lasă-mă și pe mine, soro!… Tot tu?</p>
                  <p>Măndica (mie): Era cu Potropopescu?</p>
                  <p>Eu (încurcat): Mi se pare că…</p>
                  <p>Măndica: Nu era cu Haralàmbina?</p>
                  <p>Eu (și mai încurcat): Cu care Haralàmbina?…</p>
                  <p>Tincuța: Cu mă-sa.</p>
                  <p>Eu: …</p>
                  <p>Măndica: …O bătrînă mică, urîtă, parcă-i o smochină uscată, și gătită-gătită…</p>
                  <p>Eu (răsuflînd): Da.</p>
                  <p>Tincuța: Cu părul roșu vopsit…</p>
                  <p>Eu: Da, da.</p>
                  <p>Tincuța (Măndichii): Ai văzut?</p>
                  <p>Măndica: Ce să văz?… parcă mă-sa nu știe! (Mie:) A venit cineva în lojă la ele?</p>
                  <p>Eu: …</p>
                  <p>Tincuța: Mitică…</p>
                  <p>Eu: Care Mitică?</p>
                  <p>Măndica: Ei! care Mitică…</p>
                  <p>Tincuța: Lefterescu, locotenentul…</p>
                  <p>Eu: Să mă credeți, cuconițelor, pe onoarea mea vă spun, că nu pot să zic, pentru că eu…</p>
                  <p>Măndica: Pentru că dumneata ești cavaler și nu vrei să spui.</p>
                  <p>Tincuța: Da pe Lefterescu l-ai văzut în circ?</p>
                  <p>Eu: Mi se pare că era într-un stal, drept în fața mea.</p>
                  <p>Măndica: Lîngă loja ei!… (Tincuții:) Ai văzut? Ai înțeles acuma pontul?… Vezi, daca ești proastă?</p>
                  <p>Tincuța: Peste poate!</p>
                  <p>Eu (aruncînd o privire pe fereastră și văzînd o trăsură închisă, care a tras la scară): Vorbești de lup și madam Potropopesco la ușe.</p>
                  <p>Tincuța: Ea!</p>
                  <p>Măndica: Vezi ce obraznică e!…</p>
                  <p>Eu (avînd un presentiment și luîndu-mi pălăria): Doamnelor, dați-mi voie să vă salut… Îmi pare bine că vă găsesc totdeauna vesele și grațioase… Eu trebuie să mă retrag.</p>
                  <p>Tincuța (tăindu-mi calea): Așa degrab'?</p>
                  <p>Eu: Vă asigur că… o afacere… urgentă…</p>
                  <p>Măndica (acoperindu-mi ușa): Fără să iei măcar un ceai?</p>
                  <p>Eu (apăsat din ce în ce mai mult de negrul meu presentiment): Parol…</p>
                  <p>Măndica: Tocma acu?</p>
                  <p>Tincuța (smulgîndu-mi pălăria): Peste poate!</p>
                  <p>(Eu, trebuind să cedez, cad zdrobit pe un puf.)</p>
                  <p>Feciorul: Madam Potropopesco.</p>
                  <p>(Măndica se face roșie, Tincuța vînătă, eu galben. Madam Mița Potropopesco apare, uimitoare de frumusețe și de toaletă ca totdeauna, purtînd pălăria bleu gendarme . Cele trei dame se sărută foarte afectuos.)</p>
                  <p>Mița: E un ger afară, mașer, că nu-ți poți face o idee… Daca o ținea așa toată noaptea, se duce dracului rapița!</p>
                  <p>Eu: Nu crez… Am vorbit cu arendașii…</p>
                  <p>Mița: Aș! nu mi-a scris azi Potropopescu al meu?</p>
                  <p>Măndica (Miții): Ai fost aseară…</p>
                  <p>Tincuța (Măndichii): Taci, tu ! Las' să-ntreb eu. (Miții:) Ai fost aseară la circ, madam Potropopesco?</p>
                  <p>Mița: Da.</p>
                  <p>Măndica: Sin…</p>
                  <p>Tincuța: Taci!… (Miții:) Singură?</p>
                  <p>Mița: Nu, cu maman...</p>
                  <p>Tincuța: Cu maman?… Bravo!</p>
                  <p>Eu (sculîndu-mă): Doamnelor, eu…</p>
                  <p>Măndica (împiedicîndu-mă să-mi iau palăria, și încet) Tocma la pont? (Merge să apese nasturele soneriei.)</p>
                  <p>Tincuța: Și… era multă lume la circ?</p>
                  <p>Mița: Foarte multă.</p>
                  <p>Măndica (sunînd prelungit): Ce slugi dobitoace!</p>
                  <p>(Feciorul vine.)</p>
                  <p>Măndica : Nu te-am chemat pe dumneata : treaba dumitale e să stai la ușe ; unde e dobitoaca de Roza ? Ce face cu ceaiul ?</p>
                  <p>(Feciorul iese.)</p>
                  <p>Tincuța (Miții): Era cineva dintre cunoscuți?</p>
                  <p>Mița: Mai nimeni… Era Costandineasca, Dumitreasca, Vasileasca, Georgeasca si Ogretinencile…</p>
                  <p>(Roza, subreta, apare.)</p>
                  <p>Măndica: Ce faci cu ceaiul ăla?</p>
                  <p>Roza: E gata, coniță.</p>
                  <p>Măndica: Apăi, de ce dracu nu-l aduci odată?</p>
                  <p>Roza: E gata, în salon.</p>
                  <p>Măndica: Atunci de ce nu spui, proasto!</p>
                  <p>(Roza pleacă bombănind.)</p>
                  <p>Măndica: Să nu bombănești, obraznico!</p>
                  <p>(Toată vremea asta, madam Tincuța Popesco tace, bătîndu-se pe palma stîngă cu un cuțit de sidef pentru tăiat corespondența ; pe cînd madam Potropopesco se consideră în oglindă, drăcuindu-și un cîrlionț rebel din frunte, care nu vrea să stea cum trebuie. Madam Piscopesco cu un gest degajat ne poftește în salonul cel mare la ceai. Un samovar și un serviciu de argint cu coroană de conte dasupra monogramei E.P. — Esméralde Piscopesco — de toată frumusețea.)</p>
                  <p>Tincuța (Miții): Apropo, nu mi-ai spus cine mai era la circ.</p>
                  <p>Mița: Ba, ți-am spus… Ogretinencile…</p>
                  <p>Tincuța: Nu… Dintre bărbați…</p>
                  <p>Mița: Dintre bărbați?</p>
                  <p>(Eu trec repede din salonaș și-mi iau pălăria.)</p>
                  <p>Măndica: Nu iei ceaiul?</p>
                  <p>Eu (ținîndu-mi în sus și bine pălăria): Ba da.</p>
                  <p>Tincuța: Mitică… nu era?</p>
                  <p>Mița: Mitică?… nu știu care Mitică…</p>
                  <p>Tincuța: Lefterescu!… sublocotenentul!</p>
                  <p>Eu (frigîndu-mă cu ceaiul, către Măndica): Pardon, eu trebuie să…</p>
                  <p>Mița (rîzînd foarte veselă, către Tincuța): A! Lefterescu! Mitică al dumitale…</p>
                  <p>Tincuța: Ba al dumitale, obraznico!</p>
                  <p>Mița: Ba al tău, mojico!</p>
                  <p>(Eu, scăpînd din mînă paharul cu ceai, împing pe madam Piscopesco cît colo, dau în lături pe fecior și într-o clipă sunt în curte. În poartă întîlnesc pe bravul Lefterescu.)</p>
                  <p>Eu: Un'te duci?</p>
                  <p>Mitică: La five o'clock, la madam Piscopesco.</p>
                  <p>Mita si Tincuta: Mitica... Eu: Fugi, nenorocitule!</p>
                  <p>
                     <lb/>Universul, 1900, 25 febr.</p>
               </div>
               <div type="div3">
                  <head>Cum devine cineva revoluționar și om politic...?</head>
                  <p>Un fel de răspuns la această întrebare găsesc în una din vechile mele notițe, care cred că poate interesa pe mulți dintre numeroșii noștri cititori.</p>
                  <p>Din rândurile de mai la vale se va vedea că poate cineva deveni revoluționar și om politic nu numai prin vocațiune, ci și prin noroc. Se va vedea cum, dintr-un copil care era hotărât să se devoteze altarului credinței, poate ieși un brav slujitor al unui altar și mai sfânt — altarul libertăților publice.</p>
                  <p>Pe Niță îl luasem de la mamă-sa, o văduvă săracă, pe procopseală: dorea să se facă popă. Era băiat voinic, blajin și cinstit. Pentru aceasta, câtăva vreme, îmi păru foarte bine că luasem sarcina întreținerii și educației acestui tânăr. Veni însă un moment când nu mă putui căi îndestul că l-am luat de la țară și i-am înlesnit șederea în Capitală.</p>
                  <p>Locuiam în fundul unei mahalale depărtate de centru, tocma spre Obor. Într-o zi îl trimet pe Niță al meu să-mi cumpere cărbuni de la magazia de lângă gară. De la locuința mea până acolo era o cale ca de un ceas.</p>
                  <p>Niță a plecat de mult.</p>
                  <p>Aștept trei ceasuri, patru... Băiatul îl știu cinstit... N-o fi găsit cărbuni acolo și s-a dus în altă parte. Dar trec încă trei ceasuri, se-n-noptează bine, și Niță nu s-arată.</p>
                  <p>Ce să fie? I s-a-ntâmplat ceva... Ce?</p>
                  <p>Mă sui repede într-o birjă: </p>
                  <p>— La gară!</p>
                  <p>Birjarul, în loc s-apuce pe drumul drept, o ia pe un drum de ocol.</p>
                  <p>Îl opresc. </p>
                  <p>— Ți-am zis la gară!...</p>
                  <p>— Da...</p>
                  <p>— Ei! pentru ce nu mergi de-a dreptul? pân Piața Teatrului, pân Știrbei-vodă...</p>
                  <p>— Nu se poate, coconașule; pe-acolo e revoluție...</p>
                  <p>— Iar?...</p>
                  <p>— Revoluție mare!</p>
                  <p>Cu toată cunozitatea ce am să asist la așa spectacole, de astă dată m-am gândit că nu e vreme de petrecere: trebuie să caut pe Niță — băiatul e dat de maică-sa în grija mea.</p>
                  <p>Ajung la depozitul de cărbuni: se încărcaseră sacii și Niță plecase cu căruțașul.</p>
                  <p>Mă-ntorc înapoi acasă: Niță n-a venit încă.</p>
                  <p>S-a-nnoptat de tot...</p>
                  <p>E peste putință să mă culc, să las o noapte-ntreagă fără să dau de urma copilului.</p>
                  <p>Mă duc să reclam la poliție. Aci dau peste o mișcare neobicinuită— jandarmi, sergenți, agenți, funcționari, bătăuși, umblă toți forfota de colo până colo foarte aprinși.</p>
                  <p>În fiece moment sosesc arestați, pe cari sergenții și bătăușii îi aduc în ghionturi, ca să-i toarne la beci — s-a isprăvit revoluția!</p>
                  <p>O idee îmi clipește prin minte... Dar... s-ar putea?... Niță?... Băiatul cel cuminte?... De unde știi?</p>
                  <p>Rog pe d. inspector să cerceteze, nu cumva în învălmășeală se află și un băiat așa ș-așa, unul care se cheamă Niță... Niță al Păunii-văduvii...</p>
                  <p>La prefectură nu se află; dar... poate la vreo secție, fiindcă partea cea mai mare dintre arestați au fost aduși deocamdată la secțiile mai apropiate de locul unde au fost prinși.</p>
                  <p>Se telefonează — și aflu că domnul Niță al meu se află-n adevăr la una dintre secții.</p>
                  <p>Dau fuga. Comisarul respectiv îmi spune că blajinul fecior al Păunei-văduvii a făcut isprăvi mari la revoluție, și acum e ținut la secret sub învinuiri grave... Acum doarme în arest.</p>
                  <p>A avut mare noroc d. Niță cu mine: cunoșteam personal pe comisarul și mă găseam și cu ceva parale asupră-mi. M-am rugat, iar m-am rugat; în fine, am facut ce-am făcut, și am obținut liberarea tânărului pe garanția mea morală.</p>
                  <p>D. comisar mi-a zis:</p>
                  <p>— Știi? asta o fac pentru hatârul dumitale; aminteri, pe un spânzurat ca ăsta, să fi venit tata!... știi?</p>
                  <p>Mi l-au adus pe tânărul... Dumnezeule! în ce stare! cu falca jupuită, cu un ochi vânăt, umflat cât pumnul și cu mâna dreaptă scrântită, ori ruptă, nu se poate ști, fiindcă dacă i-o atingi cât de puțin, rage ca un bou.</p>
                  <p>Cea dântâi vorbă a fost:</p>
                  <p>— M-a omorât, domnule...</p>
                  <p>— De ce?</p>
                  <p>— Am fost și eu...</p>
                  <p>— Unde?</p>
                  <p>— La revoluție...</p>
                  <p>— Cine te-a pus, nenorocitule, să te amesteci?...</p>
                  <p>— Dracul!... nici eu nu știu... ceasul rău!</p>
                  <p>Am ajuns acasă... Am chemat degrabă un doctor.</p>
                  <p>Omul științei n-a găsit nimic alt grav decât starea ochiului, care nu se putea deschide din pricina umflăturii.</p>
                  <p>Doctorul a prescris reconfortante, oblojeli reci, cu gheață și apă de plumb, și odihnă — o complicație cu erisipel ar putea fi primejdioasă.</p>
                  <p>I-am dat eroului supă caldă ș-un pahar de vin negru; l-am oblojit; l-am legat la cap ca pe o jupâneasă care, după baie, și-a cănit părul, și l-am culcat la căldurică.</p>
                  <p>A dormit bravul meu de la zece seara și până a doua zi la amiaz', gemând din când în când.</p>
                  <p>Tocmai pe la cinci seara s-a dezmeticit bine și mi-a povestit tot ce i se întâmplase.</p>
                  <p>Iată:</p>
                  <p>Plecase, după cum spusei, pe la zece dimineața, și ajunsese fără accident la depozit pe la un sprezece.</p>
                  <p>Umblase repede pe jos și se-nfierbântase; acu, stând pe loc, până să-i cântărească sacii cu cărbuni, s-a simțit răzbit de frig și apucat de fiori.</p>
                  <p>A plecat după căruță. Căruța mergând încet, băiatul a început să dârdâie de frig.</p>
                  <p>Atunci s-a oprit la o cârciumă, să bea o țuică fiartă cu candel — a băut două, și văzând că-i face bine, a mai băut încă una.</p>
                  <p>Simțindu-se destul de încălzit, s-a suit peste saci în căruță, că era și ostenit.</p>
                  <p>Astfel, încet-încet, a ajuns în dosul Teatrului și a voit să treacă peste piață în strada Regală, de acolo pe la Colțea și pe urmă pe la Sf. Gheorghe în Calea Moșilor — pe drumul cel mai drept.</p>
                  <p>Dar, vrând să treacă pe Piața Teatrului, nu știe cum, se pomenește într-o grozavă învălmășeală: în față-l năvălea poporul, în spate-l pridideau jandarmii călări.</p>
                  <p>A simțit un fel de amețeală; au început să-i vâjâie urechile și să i se turbure vederea...</p>
                  <p>S-a ridicat drept în picioare peste saci; căruța sta locului — calul se desprinsese din ulube și nu se mai vedea.</p>
                  <p>Fără să ia seama cum calcă, Niță sparge un sac — se revarsă cărbunii.</p>
                  <p>Atunci, de necaz, începe să scrâsnească dinții și să-njure cu pumnii încleștați. Turburarea era în toiul ei — țipete, huiduituri, blesteme...</p>
                  <p>În toată învălmășeala, un jandarm călare se repede spre Niță cu sabia ridicată să-i despintice capul.</p>
                  <p>Niță s-apleacă în căruță, ia de la picioare un grunj mare de cărbune și plesnește drept în ochi pe jandarm, care, cu obrazul scăldat în sânge, se prăbușește de pe cal.</p>
                  <p>Omul meu începe să râză cu hohot. S-apleacă iar și trage iar cu un grunj, și înc-o dată ș-altă dată, trage orbește în grămadă...</p>
                  <p>Pe urmă?</p>
                  <p>Pe urmă... își mai aduce aminte că a simțit o zguduitură în cap... ș-a adormit. Pe urmă, s-a trezit la secție... și altă zguduitură-n cap... și iar a adormit. </p>
                  <p>Bravul meu revoluționar!... „Numa, de nu și-ar pierde ochiul — am gândit eu — că nu se mai poate popi!..." Ochiul nu și l-a pierdut, din norocire; dar nu s-a popit; fiindcă de când cu împrejurarea din Piața Teatrului, a prins băiatul gust de politică.</p>
                  <p>Atât mai bine!</p>
                  <p>Ce ar fi ajuns? — popă la țară.</p>
                  <p>Nu e mai bine om politic în Capitală?</p>
                  <p>Se pot oare compara modesta carieră și activitatea umilă a unui biet preot de sat, cu cariera și activitatea unui cetățean din Capitală, care e chemat o dată pe an, regulat, în fiece primăvară, să determine direcțiunea politică a regatului român?!</p>
               </div>
               <div type="div3">
                  <head>Atmosferă încărcată</head>
                  <p>E o zi posomorâtă de primăvară; dar e zi de sărbătoare, mare repaus duminical.. . Ai observat și dumneata, cititorule, câte progrese o făcut opinia noastră publică de când avem legea repausului duminical?.. E zi de sărbătoare. Pe stradele principale este o mișcare febrilă neobișnuită. Mulțimea circulă cu mare greutate; grupuri se aglomerează la răspântii, unde discută ferbinte; toată lumea e cuprinsă de nervozitate... Miroase în aer, nu, după expresia clasică, a iarbă de pușcă, — din norocire, moravurile poporului nostru sunt mai blânde decât ale altor popoare, mai civilizate chiar, — miroase a... ghiontuială. Dar ce e? De ce fierbe lumea? Se face o manifestație populară monstră în contra guvernului, care vrea să treacă prin cameră <hi rend="italic">à la vapeur</hi> legea pentru înființarea <hi rend="italic">Monopolului băuturilor spirtoase!</hi> De când ne bucurăm de binefacerile regimului parlamentar, n-a trecut această țară printr-o agitație mai grozavă.</p>
                  <p>Drept să spun: să merg la manifestație, n-am curaj, fiindcă am aflat că guvernul este hotărît să reprime cu toată energia mișcarea populară, și n-am poftă să-mi stric vreun os pentru o simplă curiozitate de gură-cască. Pe stradă să mă plimb, e foarte frig; și afară de asta, te pomenești că mă încurc în vreo discuție și-mi capăt beleaua... Cine știe dacă nemeresc să mă adresez în mulțime cuiva de aceiași părere cu mine; și-n astfel de împrejurări, un om ca mine, care nu înțelege mândria eroismului civic, trebue ori să discute cu oameni de aceiași părere, ori și mai bine, să n-aibă nici o părere. Dar dacă n-ai nici o părere, în astfel de împrejurări, când mai toată lumea are o părere, ești în primejdie să superi pe oricine are una. E mai bine așadar să mă retrag discret într-un colț și să tac. Intru într-o berărie și aștept să pice din moment în moment ediția de seară a ziarelor politice. . . Sunt tare nerăbdător să aflu ce a fost la manifestație.</p>
                  <p>E lume destulă și-n berărie. Un cunoscut mi se așează alături.</p>
                  <p>— Ei! ce zic?</p>
                  <p>— Ce să zic? răspund eu... Bine!</p>
                  <p>— Cum bine! Asta e bine?</p>
                  <p>— Dè! zic; știu și eu ?</p>
                  <p>— Cum, știu și eu? Dacă dumneata, cetățean care te pretinzi...</p>
                  <p>— Ba, zic, mă iartă, nu mă pretinz de loc.</p>
                  <p>— Nu e vorba că te pretinzi, dar ești; ești un om, care va să zică, mai instruit, și ai datoria, mă-nțelegi; fiindcă, dacă unul ca dumneata stă indiferent și nu se interesează, atunci să-mi dai voie să-ți spun...</p>
                  <p>— Nene, zic eu...</p>
                  <p>— Ce, nene?.. Aoleu! vai de biata țara asta! O să ajungă rău, domnule! o s-ajungă rău! fiindcă nu mai este patriotism și totul se vinde, și sunt oameni, mă-nțelegi, care ar merita...</p>
                  <p>Și omul meu ridică tonul așa de tare, încât toată lumea dimprejur își întoarce privirile către masa noastră... Eu aplec ochii și cu tonul foarte blajin;</p>
                  <p>— Să mă crezi că și pe mine.. .</p>
                  <p>El, ridicând tonul și mai sus:</p>
                  <p>— Ce, și pe dumneata?.. Când vine, mă-nțelegi, un guvern ca bandiții, fiindcă n-are cine să-l oprească de a lovi în tot ce e mai scump, pentru care nu mai există nici o apărare, fiindcă tăcem toți, și eu și dumneata și dumnealor (arată pe cei dela mesele apropiate) ca niște lași, fără nimica sacru, mă-nțelegi! firește că are să-și bată joc de poporul întreg... A! dar nu mai merge! Poți dumneatale, mă-nțelegi, să zâmbești și să ridici din umeri parc-ai fi străin, nu...</p>
                  <p>— Da nu ridic din umeri, domnule! nu zâmbesc, domnule! mă iartă! </p>
                  <p>— Țal! strigă omul foarte supărat...</p>
                  <p>Chelnerul n-aude.</p>
                  <p>— Țal!!</p>
                  <p>— Lasă, zic, plătesc eu...</p>
                  <p>— Mersi! Las-că avem și noi cu ce plăti atâta lucru!.. Nu ne-a jupuit până acum de tot, guvernul bandiților d-v.!</p>
                  <p>— Al meu? guvernul meu?..</p>
                  <p>— Las-că știm noi... Țal! surdule!</p>
                  <p>Plătește și pleacă foarte necăjit.</p>
                  <p>Nu mai vin gazetele... N-apuc să-mi aduc aminte de gazete, și iată o altă cunoștință se apropie și-mi cere să-i permit a sta lângă mine.</p>
                  <p>— Ei?</p>
                  <p>— Ei? repet eu.</p>
                  <p>— Îți place ce fac mizerabilii?</p>
                  <p>— Care mizerabili?</p>
                  <p>— Ei, care mizerabili! derbedeii! bandiții, care socotesc, că, dacă se strâng două trei sute, beți, gata pe scandal... Oameni desperați, domnule, cari pentru un pisoi omoară pe tat-său... Dar astădată li s-a-nfundat... Auzi dumneata!.. În carne vie are să tragă, în carne vie!</p>
                  <p>— De, nene! zic eu...</p>
                  <p>— Dar adicătele, ce poftiți, dv.? adicătele, cum o ieși o ceată de dalcauci, de haimanale de-ale dv. în uliță cu reteveiul, guvernul...</p>
                  <p>— Iartă-mă, zic; înțeleg să combați pe haimanale, dar să susții că sunt ale mele...</p>
                  <p>— Ce să te iert!.. Dv., oameni inteligenți, sunteți de vină, fiindcă stați indiferenți. Ia să fi mers dumneata cu mine și cu dumnealor toți (arată pe cei de la celelalte mese dimprejur) să fi mers, ca niște cetățeni convinși, să facem și noi o manifestație... Dar nu! Noi stăm ca blegii în cafenele, și-n berării, și-n cluburi, și lăsăm pe toți apelpisiții, care ard să puie iar mâna pe slujbușoare, ca să-și facă de cap și să răstoarne sub felurite pretexte...</p>
                  <p>— Nene, zic, te-i supăra, nu te-i supăra, eu în politică, nu m-amestec, pentru că...</p>
                  <p>— Pentru că? </p>
                  <p>— Pentru că... mi-e frică...</p>
                  <p>— Frică?.. bravo!</p>
                  <p>Și omul meu începe să râză:</p>
                  <p>— Atunci, dă-mi voie să-ți spun, adicătele, că ești o mangafa...</p>
                  <p>— Sunt funcționar, domnule...</p>
                  <p>— Tocmai de-aia, trebuie să aperi guvernul...</p>
                  <p>— Da ce? zic eu, cam plictisit... guvernul n-are altă apărare decât pe un conțopist ca mine?...</p>
                  <p>Omul meu îmi dă cu tifla, se scoală și pleacă grăbit, fără să-și plătească halbele, pe cari le-a băut una după alta... Las' că i le plătesc eu! și nu-mi pare rău; mai puțin costă două halbe decât crudele-i lecțiuni de civism...</p>
                  <p>Dar iată sosește un băiat cu gazetele. Lumea i le smulge. Iau și eu două: una guvernamentală și una opozantă. Sunt om care iubesc adevărul și fiindcă-l iubesc, știu să-l caut. De mult mi-am făcut rețeta cu care, în materie politică, îl poți obține aproape exact. De exemplu. Gazeta opoziției zice: „ ...la această întrunire a noastră, alergaseră peste 6000 de cetățeni, tot ce are Capitala mai distins ca profesiuni libere, comercianți, proprietari, șcl... ”. Gazeta guvernului zice: „ ...la această întrunire a lor, d-abia se putuseră aduna în silă vreo 300 de destrăbălați, derbedei, haimanale... ” Atunci, zic eu, au fost la acea întrunire 3000 și ceva de oameni, fel de fel, și mai așa și mai așa.</p>
                  <p>Pe când deschid gazeta guvernamentală, să mă uit la ultimele informațiuni asupra scandalului, iată că, intrând pe ușa din dos, vine la masa mea un domn ca de vreo treizeci-și-cinci de ani și mai bine, cu o barbă neagră foarte bogată, însoțit de un tinerel ca de vreo paisprezece ani — probabil fiu-său. Amândoi, tatăl și fiul, se așază <hi rend="italic">sans façon</hi> la masa mea, și tatăl foarte răgușit, îmi zice cu ton de aspră imputare:</p>
                  <p>— Ce cetești porcăria aia, domnule?</p>
                  <p>— Pardon, zic eu...</p>
                  <p>Dar până să-i mai zic ceva tatălui, fiul îmi smulge gazeta, o rupe și o asvârle sub picioare...</p>
                  <p>— Domnilor! vreau să zic eu... </p>
                  <p>— Ce, domnilor? țipă băiatul... Credeți că n-aveți să plătiți infamia?..</p>
                  <p>— Ce infamie, domnule?</p>
                  <p>— O să vă arătăm noi dv. tuturor, care vă solidarizați cu regimul banditesc...</p>
                  <p>— Cu regimul monopolurilor! adăogă tatăl.</p>
                  <p>Înțelegând că un tată așa de răgușit n-ar putea fi niciodată pentru monopolul băuturilor spirtoase, zic:</p>
                  <p>— Mă iertați, domnilor, dar... cu cine am, mă rog, onoarea?</p>
                  <p>— Cu studenți! strigă băiatul.</p>
                  <p>— Bine, dumneata, se vede... dar tata dumnitale...</p>
                  <p>— Care tată?</p>
                  <p>— Dumnealui!</p>
                  <p>Și arăt pe omul cu barbă.</p>
                  <p>— Nu-i sunt tată, domnule, strigă omul răgușit...</p>
                  <p>— !?</p>
                  <p>— ... Suntem camarazi...</p>
                  <p>— Camarazi!! strig eu. Camarazi? și încep să râd...</p>
                  <p>— Domnule! strigă bărbosul, nu-ți permit să insulți tinerimea universitară!</p>
                  <p>Eu chem de grabă chelnerul, plătesc iute și plec, după ce salut frumos pe cei doi tineri camarazi.</p>
               </div>
               <div type="div3">
                  <head>Tempora</head>
                  <p>Universul, 1900, 17 martie</p>
                  <p>Acum cîțiva ani, unul dintre cei mai de seamă studenți ai Universității noastre era și tînărul Coriolan Drăgănescu. Avea inteligență vie, caracter de bronz, temperament de erou; pe lîngă acestea, natura-l înzestrase cu un talent de orator de o putere irezistibilă. Se-nțelege că, posedînd astfel de calități, Coriolan trebuia să ajungă în fruntea camarazilor lui. El conducea toate mișcările studențimii. De cîte ori generoasa tinerime universitară, nemaiputînd sta indiferentă față cu împrejurările politice, se hotăra să-și spună și ea cuvîntul ei, Coriolan îi strîngea rîndurile, o organiza, o îmbărbăta, o înflăcăra și o ducea — la statua lui Mihai Viteazul. Pînă aci, Coriolan era mare, era incomparabil; dar aci, la statua eroului de la Călugăreni, era prodigios. Cuvîntarea lui era așa de zguduitoare încît, auzindu-l, te mirai de nepăsarea eroului de bronz: cum oare nu descăleca, precum odinioară comandorul lui Don Juan, spre a face și el o demonstrație?</p>
                  <p>De cîte ori auzeam pe Coriolan înflăcărînd tinerimea generoasă — și l-am auzit de multe ori — mă gîndeam că tînărul acesta și-a întîrziat intrarea în lumea terestră cel puțin cu două-trei sute de ani. A! el trebuia să se nască pe vremea cînd tirania sugruma popoarele, cînd nu erau încă proclamate drepturile omului, cînd lumea gemea cu grumajii striviți sub călcîiul despotismului. Aș fi vrut să văz pe tirani față-n față cu Coriolan Drăgănescu! Desigur, proclamarea drepturilor omului n-ar fi întîrziat atîta. Dar astăzi? Astăzi, cînd ne bucurăm de atîtea libertăți, cînd nu se mai pomenește măcar de tiranie, cînd opera progresului nu mai are nici o piedică… Și, cu toate astea, chiar astăzi, sunt așa de dese împrejurările în cari ordinea publică ar fi turburată fără amestecul tinerimii generoase.</p>
                  <p>Spre a da o idee despre Coriolan Drăgănescu și despre activitatea lui de tribun al tinerimii, nu voi face fraze pompoase; mă voi mărgini a reproduce cîteva pasaje din „Amicii poporului”, de pe vremea cînd acest tînăr mergea foarte des la statua lui Mihai… Să vedem.</p>
                  <p>«Tinerimea universitară, avînd ca totdeauna în fruntea ei pe distinsul student în drept, eminentul tînăr Coriolan Drăgănescu, a pornit din Cișmigiu în corp compact, voind să meargă la statua lui Mihai Bravul, unde dorea să aducă, în aceste momente de doliu pentru țară, pentru popor, pentru națiune, prinosul ei marelui erou al naționalității noastre.</p>
                  <p>Deși studenții înaintau în cea mai perfectă ordine, la colțul bulevardului au fost opriți de un cordon de sergenți de agenți secreți și bătăuși.</p>
                  <p>În zadar tînărul Coriolan Drăgănescu, împreună cu toată tinerimea, a protestat în numele drepturilor înscrise în constituție. Mizerabilii polițiști nu i-au lăsat să treacă.</p>
                  <p>Atunci bravul tînăr Coriolan Drăgănescu a strigat: „Fraților! La Mihai Bravul! După mine, la Mihai Bravul!“ și a voit să înainteze.</p>
                  <p>Tinerimea entuziastă a voit să urmeze pe bravul ei tribun. Atunci zbirii au început să lovească în dreapta și-n stînga cu ciomegele și cu tesacele…»</p>
                  <p>Apoi:</p>
                  <p>«Tînărul Coriolan Drăgănescu, bravul student care se afla în fruntea tinerimii universitare aseară pe bulevard, a fost arestat de către bandiții poliției. El se află ținut la secret, fără să poată comunica nici cu părinții. Se crede că a fost lovit grav și torturat în arest; pentru aceea, mizerabilul jude, rușinea magistraturii, al cărui nume ne facem o datorie de pudoare a nu-l mai pomeni în coloanele noastre, nu permite nimănui a da ochi cu tînăra victimă a acestui regim de teroare!» </p>
                  <p>Și alta:</p>
                  <p>«Guvernul a nebunit! Mizerabilii își fac de cap!</p>
                  <p>Aseară, pe cînd studențimea, adunată la statua lui Mihai Bravul, asculta cu inima încordată, cu sufletul transportat, patrioticul și magistralul discurs al tînărului și eminentului student Coriolan Drăgănescu, asupra dreptului ce-l are poporul de a protesta contra guvernului banditesc, poliția a dat năvală asupra acelora care vor fi mîne fala țării și, lovind, zdrobind, zdrelind orbește, și-a făcut loc pînă la statua eroului de pe treapta căreia vorbea oratorul.</p>
                  <p>A fost o scenă de teroare de nedescris.</p>
                  <p>La vederea agenților avinați, cari voiau să pună mîna pe el, tînărul Coriolan s-a suit repede pe statuă și-ntr-o clipă a fost în picioare pe coapsa calului de unde a strigat : „Fie toată lumea martoră la această nouă infamie a celui mai infam dintre regimuri!“</p>
                  <p>Dar bandiții l-au apucat de picioare. Atunci bravul tînăr a luat pe la spate în brațe trupul lui Mihai Bravul și s-a încleștat de el cu putere. Bandiții îl trăgeau de picioare așa de tare încît, dacă tînărul nu ceda și nu-l lăsa pe Mihai Bravul din brațe, atunci ori ar fi frînt trupul de bronz al eroului, ori acele fiare sălbatice i-ar fi smuls picioarele din încheieturi.</p>
                  <p>Nu! Nu! Acest guvern a-nnebunit!…»</p>
                  <p>Acesta era Coriolan Drăgănescu… Și, cu toată prodigioasa lui activitate de tribun politic, el nu și-a neglijat studiile decît foarte puțin. A frecventat regulat cursurile la Universitate șapte-opt ani și, nu cu puțină bucurie, părinții, rudele și numeroșii săi amici au citit într-o zi în „Amicul poporului” următoarea notiță la ultime informațiuni:</p>
                  <p>«Aflăm cu deosebită plăcere că tînărul Coriolan Drăgănescu, eminentul student al Universității noastre, și-a susținut cu succes teza de licență în drept, tratînd cu talent despre „Ordinea publică în statul modern”. Eminentul tînăr a fost viu felicitat de membrii comisiei. Din parte-ne ne facem o datorie a-l felicita asemenea, dorindu-i strălucita carieră pe care, desigur, cu talentele sale o merită.» </p>
                  <p>Licențiat în drept! Tînăr eminent! Irezistibil orator! Caracter mare! Idei generoase!… Desigur — mi-am zis eu — iată un cetățean de mare viitor. Frumoasă carieră!… Îl avusesem totdeauna în vedere pe eminentul tînăr. Isprăvile lui ca student erau așa de zgomotoase încît mai în fiecare zi trebuia să auz, să citesc sau să pomenesc de acest frumos nume, Coriolan Drăgănescu! Parcă a fost însă un făcut… După ce am citit notița despre obținerea licenței lui în drept, încet-încet am început să uit de numele altădată atît de celebru, și era firesc lucru: îl uitam fiindcă nu mai mă-mpiedecam de el la tot pasul. De mult acum îl uitasem de tot. Era vreme turbure. Chestiuni politice acute; criză economică, agricolă, finanțiară; călcări mai mult sau mai puțin grave ale pactului fundamental — toate acestea iritaseră mult opinia publică. Studențimea era în fierbere și pusese de gînd să manifesteze. Ce s-o fi făcut astăzi la statua lui Mihai Viteazul? Ia să vedem. Am luat „Amicul poporului” și am citit:</p>
                  <p>«Au trecut de culmea infamiei! Săriți, cetățeni! Regimul a turbat!</p>
                  <p>Fapta de azi a acestor tîlhari a întrecut tot ce se putea închipui din partea unor așa lăpădați de lege și de Dumnezeu!</p>
                  <p>Studenții au fost schingiuiți, zdrobiți, măcelăriți!</p>
                  <p>Bandiții regimului au avut ordin să tragă-n carne vie și au tras!</p>
                  <p>A fost ceva și oribil și murdar!</p>
                  <p>Sîngele generoasei tinerimi române a roșit marmora albă pe care se ridică statua celui mai mare erou român!</p>
                  <p>Să nu crează însă bandiții că nu va veni ceasul pedepsei!</p>
                  <p>Ucigașii tinerimii sunt notați și nu vor scăpa de răspundere măcar de s-ar ascunde în gaură de șarpe.</p>
                  <p>Îndeosebi, promitem nerușinatului inspector polițist, canaliei ordinare, mișelului fără rușine, sălbaticului zbir și calău antropofag, care răspunde la dezgustătorul nume de Coriolan Drăg…»</p>
               </div>
               <div type="div3">
                  <head>1 Aprilie </head>
                  <p>Desigur, având cineva inspirație, poate minți și mistifica pe altul ori în ce zi peste an: dar la zi-ntâi de Aprilie este un fel de datorie, pentru cine ține la tradițiuni, să mință și să mistifice, inspirat ori nu. Oricât s-ar părea de comună arta mințitului, artă pe care o profesează omenirea întreagă cu atâta pasiune, — prima artă frumoasă, pe care a profesat-o speța noastră — tot, ca orice artă, unii o fac cu mai puțin, alții cu mai mult talent, cu mai mult sau mai puțin succes. Izvorul ei stă în acea putere nepătrunsă a spiritului, pe care o numim imaginațiune, și firește că oamenii nu sunt deopotrivă înzestrați cu acea putere. Apoi, imaginațiunea este și ea condiționată la fiecare individ de temperamentul și caracterul lui. Astfel, sunt minciuni și mistificări vesele, inteligente, delicate; altele stupide, grosolane, lugubre chiar. De exemplu, tânărul Costică Petrăchescu, controlor al unei mari administrațiuni publice, este vestit printre camarazii lui, atât cei din serviciul central cât și cei din serviciul exterior, pentru talentul cu care știe să mistifice la 1 Aprilie. Nu se poate o imaginație mai bogată. Nota caracteristică a invențiunilor tânărului controlor este nota lugubră. Câteva specimene din celebrele-i mistificări vor da o idee exactă cetitorului despre talentul lui d-l Petrăchescu. Sunt din anul 25 trecut, 1 Aprilie 1900:</p>
                  <quote>Domnului Teodor Ionescu, impiegat clasa III.</quote>
                  <quote>Direcția generală X...</quote>
                  <quote>București.</quote>
                  <p>Dragă Tudorache,</p>
                  <quote>Imediat ce vei primi scrisoarea mea, sue-te în tren și vino aci. Este neapărat nevoe de prezența ta. Unchiu-tău Panait este foarte greu bolnav; l-a lovit iar apoplexia și doctorii nu mai dau nici o speranță de scăpare; cel mult până mâine seară poate s-o mai ducă. Am vorbit cu madam Ionescu, mama ta, și mi-a spus să-ți scriu, fiindcă singură nu știe ce măsuri să ia în caz de nenorocire. Prăvălia lui unchiu-tău Panait a rămas pe mâna băeților și a lui Iordache, tejghetarul, așa că dacă n-ai fi tu aici la cazul fatal, cine știe cu ce vă alegeți la moștenire!</quote>
                  <quote>Fă-ți curaj! toți o să trecem prin asta: așa e viața noastră! toți suntem muritori!</quote>
                  <quote>Te aștept la sosirea trenului în gară.</quote>
                  <quote>Al tău fidel amic,</quote>
                  <quote>V. Petrăchescu</quote>
                  <quote>Domnului Panait Mistopolu, comersant, Târgul Y...</quote>
                  <p>Prea stimate neică Panait,</p>
                  <quote>Nepotului dumitale Tudorache Ionescu, impiegat clasa III la direcția noastră generală, i s-a întâmplat o mare nenorocire. Dintr-o desperare de amor, pe care-l trata cu o fată de la mașinele de scris ale serviciului central, a nebunit și a vrut aseară să-și spintece pântecele în canțilerie, cu niște foarfeci mari dela registratură. Au sărit mai mulți camarazi și, cu mare luptă, i le-au putut smulge din mână. Atunci, bietul Tudorache a-nceput să cânte și să joace, și pe urmă s-a repezit să strângă de gât pe unul dintre camarazi, crezându-l că este amanta lui care-l trădează.</quote>
                  <quote>Te rog, nu spune lui madam Ionescu, mama nenorocitului, și așteaptă-ne mâine dimineață în gară, la sosirea trenului. Doctorii au spus că altă scăpare nu e decât liniștea în sânul familiei. Mâine îl aducem pe bietul Tudorache.</quote>
                  <quote>Fă-ți curaj, neică Panait; așa e viața omului, n-ai ce-i face! dar păcat de el, că era tânăr!</quote>
                  <quote>Încă odată, nu cumva să lipsești din gară ca să-l iei în primire pe bolnav.</quote>
                  <quote>Al d-tale, cu tot respectul,</quote>
                  <quote>C. Petrăchescu</quote>
                  <p>De prisos să mai spunem ce și-au spus a doua zi 1 Aprilie, dis de dimineață, d-l Teodor lonescu, impiegat clasa III din Direcția Generală X... și respectabilul său unchiu Panait, când s-au întâlnit, la sosirea trenului, pe peronul 5 gării din Târgul X...</p>
                  <p>Dar alta:</p>
                  <p>Telegramă.</p>
                  <quote>Mandache Smărăndescu, impiegat Direcția Generală X...</quote>
                  <quote>București.</quote>
                  <quote>Casele voastre și prăvăliile aici piața mare în flăcări.</quote>
                  <quote>Răspuns plătit 10 cuvinte.</quote>
                  <quote>Petrăchescu.</quote>
                  <p>D-l Costică Petrăchescu, controlorul, are strânse legături de pretenie cu reporterașul unei mari gazete bucureștene. Îi dă, foarte emoționat, următoarea informație pentru ediția de dimineață:</p>
                  <p>«Aseară s-a întâmplat în gara N... un teribil accident.</p>
                  <p>«Trenul de persoane sosind pe linia a doua, publicul a dat năvală către peron, trebuind să traverseze șinele liniei întâia».</p>
                  <p>«O damă în vârstă, voind și ea să treacă mai la urmă, s-a-mpiedicat în rochie și a căzut pe șine. A voit să se scoale când iată trenul accelerat, care intra în gară cu o viteză nenchipuită».</p>
                  <p>«Nenorocita femee se ridicase și ieșise de pe șine; dar, fiindcă bătea un vânt puternic și, poate, din pricina curentului provocat de iuțeala locomotivei, pulpana rotondei umflată a fost apucată de botul mașinei. Într-o clipă femeea a fost smulsă, învârtită în loc și apucată sub roți.</p>
                  <p>«Toată lumea țipa. În zadar! mecanicul n-a putut opri decât prea târziu, când nenorocita era cu desăvârșire zdrobită — o masă de carne informă.</p>
                  <p>«Victima acestui teribil accident e doamna Tincuța Costandineasca, soacra d-lui Iancu Dimitrescu, impiegat clasa I în Direcția Generală X... </p>
                  <p>«Nenorocita lasă o frumoasă avere fiicei sale, d-nei Dimitrescu.</p>
                  <p>«Condoleanțele noastre neconsolatului ginere».</p>
                  <p>Iarăși de prisos a spune că în aceiași zi chiar, la ediția de seară de 1 Aprile, ziarul felicitând pe ginere, a anunțat cu bucurie că a fost indus în eroare de un mișel, că d-na Constandinescu nici nu se afla în ziua de 31 Martie în tren.</p>
                  <p>A! Dar nu numai d-l Costică Petrăchescu, controlorul, are imaginație; și, afară de asta, în fiecare an e câte un 1 Aprilie!</p>
                  <quote>Domnului Costică Petrăchescu, controlor al Direcțiunii Generale X..., Târgul N...</quote>
                  <p>Dragă Costică,</p>
                  <quote>Am să-ți dau o veste foarte bună. Aseară în sfârșit am putut să punem mâna pe noul buget, pe care direcția l-a ținut foarte secret până acuma.</quote>
                  <quote>Ai avut mare noroc. Din posturile de controlori s-au suprimat două, și s-a înființat încă un sub-inspector pe lângă ceilalți șapte, cari trebue să controleze pe cei cinci controlori.</quote>
                  <quote>Ești înaintat în noul post.</quote>
                  <quote>Leafa noului sub-inspector este de 350 lei pe lună afară de diurnă; adică, vei căpăta încă 50 lei diurnă, peste ce aveai în calitate de controlor, și noi tot cu ce aveam rămânem.</quote>
                  <quote>Halal să-ți fie! se vede că ai bună protecție!</quote>
                  <quote>Dar, în orice caz, nu crede că suntem invidioși; suntem buni camarazi și te felicităm. Aseară am băut câte un pahar în sănătatea ta. La revedere! Amicii tăi sinceri.</quote>
                  <quote>Teodor Ionescu, Iancu Dumitrescu, Mandache Smărăndescu</quote>
                  <p>Alta:</p>
                  <quote>D-lui Costică Petrăchescu, sub-inspector etc. etc.</quote>
                  <p>Dragă Costică,</p>
                  <quote>Am aflat de la nepotu-meu Tudorache că te-a înaintatără. Foarte bine a făcutără. Amploiat ca dumneata deșt ept și de treabă n-a mai avutără ei. Să-ți spui drept că ne-am bucuratără și eu și soră-mea, mama lui Tudorache, ca de copilul nostru. Să trăești și la mai mare!</quote>
                  <quote>Al d-tale ca un părinte,</quote>
                  <quote>Panait Mistopolu.</quote>
                  <p>Telegramă.</p>
                  <quote>Sub-inspector Costică Petrăchescu etc. etc.</quote>
                  <quote>Ginerele spus înaintare. Felicitările noastre sincere.</quote>
                  <quote>Tincuța Costandineasca.</quote>
                  <quote>Direcția Generală X... Serviciul Administrativ No. 15.245—31 Martie 1901.</quote>
                  <quote>Domnului Costică Petrăchescu, controlor etc. etc.</quote>
                  <p>Domnule,</p>
                  <quote>Prin noul buget 1900 — 1901, suprimându-se, pe motive de economie, postul de controlor în care funcționați, vi se aduce la cunoștință că rămâneți în disponibilitate până la alte dispozițiuni.</quote>
                  <quote>Primiți etc.</quote>
                  <quote>Director general, N. N...</quote>
               </div>
               <div type="div3">
                  <head>La Paști</head>
                  <p rend="italic">10 ceasuri și jumătate seara, în sâmbăta Paștelui...</p>
                  <p>„Marele Magazin de Coloniale, Delicatese, Comestibile et Colori și mare Depou de Vinuri et Băuturi Jndigene et Streine", cu firma „La trei struguri tricolori", și-a lăsat obloanele și închis gazometrul.</p>
                  <p>Tânărul Lache, funcționar comercial în acest mare magazin, își pune costumul cel nou și cravata cea nouă, își încalță ghetele cele nouă cu bizețuri, își ia pălăria cea nouă și pornește.</p>
                  <p>Douăzeci și patru de ore de absolută libertate...</p>
                  <p>Să-l urmărim ceas cu ceas și pas cu pas.</p>
                  <p rend="italic">11 și jumătate, sâmbătă noaptea.</p>
                  <p>Clopotul de la mitropolie...</p>
                  <p>Un tun...</p>
                  <p>Lache trece podul de la Palatul Justiției în direcția sud.</p>
                  <p>Al doilea tun...</p>
                  <p>Lache a intrat în curte la Doamna Bălașa.</p>
                  <p>În biserică nu mai e loc.</p>
                  <p>Lache stă afară... Se închină... Cuprins de o adâncă evlavie, își aduce aminte cu dor de părinții lui de la Otopeni.</p>
                  <p>Încet-încet, tot vârându-se, reușește să suie treptele de la intrarea templului.</p>
                  <p>Aude corul... dar nu poate vedea decât marele policandru, învăluit într-o ceață groasă.</p>
                  <p>Se ridică în vârful picioarelor, rezemându-se cu mânile întâi pe umerii unei cocoane, care-l face obraznic și măgar, pe urmă pe una dintre coloanele de marmoră imitație.</p>
                  <p>Stă câteva minute cu capu întins și în vârful picioarelor. </p>
                  <p>Parcă ar vedea mai bine așa, însă o gheată, a din dreapta, îl supără când stă în vârful picioarelor.</p>
                  <p>Lache rabdă cât rabdă, apoi se hotărăște să se mai lase și pe călcâie.</p>
                  <p>Lumânările se aprind.</p>
                  <p>Lache scoate din buzunar o portocală[lxix] , îi trage coada afară și ia, de la cucoana care l-a făcut măgar și obraznic, lumină.</p>
                  <p rend="italic">12 și un sfert...</p>
                  <p>Lache suie la mitropolie cu portocala aprinsă.</p>
                  <p>Suind, gândește... La ce? La un lucru foarte ciudat: de ce totdeauna gheata din dreapta supără mai tare decât cea din stânga? Și apoi: de ce la suiș supără gheata din dreapta mai tare decât pe drum drept?</p>
                  <p>
                     <lb/>
                     <hi rend="italic">1 și trei sferturi...</hi>
                  </p>
                  <p>Lache coboară dealul mitropoliei, ținând strâns portocala aprinsă...</p>
                  <p>Ciudat lucru! la coborâș, gheata din dreapta parcă supără și mai mult ca la suiș...</p>
                  <p>Cu cât îl strânge gheata, cu atât Lache strânge portocala... O strânge până o sparge.</p>
                  <p>Suflă, o stinge și o pune în buzunar.</p>
                  <p rend="italic">5 și jumătate dimineața...</p>
                  <p>Lache umblă pe stradă fără să știe exact unde vrea să meargă, fără să fi hotărât cum să-nceapă petrecerea de Paști.</p>
                  <p>Ciudat lucru însă!</p>
                  <p>Și pe loc drept, gheata din dreapta supără tot așa de tare ca și la suiș ori coborâș.</p>
                  <p rend="italic">7 ceasuri dimineața...</p>
                  <p>Lache se-ntâlnește cu un amic, alt funcționar comercial, tot comestibile et colori. </p>
                  <p>— Cristos a-nviat!</p>
                  <p>— Adevărat a-nviat!</p>
                  <p>Oricât să zici, teribilă potriveală! Ghete la fel! Da, dar pe amicul nu-l supără gheata din dreapta — îl supără a din stânga. </p>
                  <p>A! care va să zică, atunci — ce e de făcut?</p>
                  <p>E lucru simplu. Lache ia la braț în stânga pe amicul său, care primește bucuros, și așa pornesc înainte, rezemându-se unul de altul în partea piciorului la care nu-i supără gheata.</p>
                  <p rend="italic">8 ceasuri dimineața.</p>
                  <p>Sunt pe bulevard...</p>
                  <p>Lache are o idee: să șază pe o bancă.</p>
                  <p>Amicul aprobă ideea lui Lache...</p>
                  <p>Șed, și unul întinde piciorul din dreapta, adică Lache, iar celălalt întinde piciorul din stânga, amicul, care va să zică...</p>
                  <p>Și șed așa foarte melancolici, privind cum trec fel de fel de trecători și de trecătoare, unii mai încet, alții mai iute, ba unii chiar aleargă, parcă ar fi cu picioarele goale.</p>
                  <p>
                     <hi rend="italic">9 ceasuri.</hi> Lache zice:</p>
                  <p>— Ai să mai umblăm... mai rău e când șezi! Și amicul zice:</p>
                  <p>— Și mie mi se pare...</p>
                  <p>Se ridică și, mușcându-și fiecare buza de jos, iar se iau la braț.</p>
                  <p>
                     <hi rend="italic">Spre Cișmegiu..</hi>.</p>
                  <p>Coborând, văd cadre atârnate pe grilajul grădinii...</p>
                  <p>Amândoi, amatori de bele-arte, au deodată acelasi gând: să stea puțin, să se uite la cadre.</p>
                  <p>Se opresc, rezemându-se bine unul într-altul și ridicând picioarele de afară: Lache pe cel din dreapta, cum ține pe amic de braț în stânga; iar amicul, pe celălalt.</p>
                  <p>Dar o galerie de pictură este cea mai obositoare distracție intelectuală.</p>
                  <p>După câteva momente de admirațiune, Lache zice:</p>
                  <p>— Ai să umblăm... e rău când stai! Și amicul zice:</p>
                  <p>— Și mie mi se pare.</p>
                  <p>Atunci, pornesc ca doi frați din Siam și încet-încet trec la maidanul Duca. </p>
                  <p rend="italic">10 ceasuri.</p>
                  <p>Lache și amicul se dau în leagăn, fiecare întinzând piciorul din partea unde s-au ținut la braț...</p>
                  <p>Pareă vântul face bine, la început...</p>
                  <p>Dar peste câteva momente, cei doi amici se satură de leagăn și pornesc după metoda lor.</p>
                  <p rend="italic">1 și jumătate după-amiazi.</p>
                  <p>Lache s-a desfăcut pentru un moment de brațul amicului, care stă rezemat de un perete al vestibulului Teatrului Național.</p>
                  <p>Lache cumpără de la casă două staluri III la Sinzeana și Pepelea. E îmbulzeală la casă. Un glas sfâșietor:</p>
                  <p>— Nu mai mă călca și d-ta, domnule!</p>
                  <p>
                     <lb/>
                     <hi rend="italic">4 și jumătate d.a. S-a isprăvit spectacolul...</hi>
                  </p>
                  <p>Lache coboară, cu amicul său la braț, cele trei trepte ale vestibulului.</p>
                  <p>Se opresc în fața băncii, pe trotuar. O inspirație trece prin mintea lui Lache:</p>
                  <p>— Hai să ședem! Șed, și Lache zice:</p>
                  <p>— Eu o scot.</p>
                  <p>— Și eu o scot, zice amicul.</p>
                  <p>Atunci fiecare își scoate gheata de la piciorul din partea unde nu se ținuseră la braț, adică Lache pe a din dreapta, și amicul pe a din stânga.</p>
                  <p>O, sfântă libertate!</p>
                  <p>Am putea pentru ca să zicem că nu e ceva mai sfânt pe lume! și putem pentru ca să afirmăm că n-au fost vreodată două picioare mai fericite decât acuma piciorul drept al lui Lache și piciorul stâng al amicului său.</p>
                  <p>De fericire, ele nu mai știu ce să facă cu degetele lor — parcă ar cânta la clavir.</p>
                  <p>Și teribilă potriveală, domnule! amândouă poartă ciorapi crem și cam largi, care vin de fac cute și firește că, dacă face cute ciorapul, e mai rău când e gheata strâmtă. </p>
                  <p>Foarte frumos pe Piața Teatrului! stai, mă-nțelegi, la umbră și te uiți... și vorbești și râzi, și se mai zbicesc și ghetele de lacrimile picioarelor...</p>
                  <p rend="italic">5 ceasuri d.a. </p>
                  <p>Lache zice:</p>
                  <p>— Hai să mergem! Amicul zice:</p>
                  <p>— Hai!</p>
                  <p>Și amândoi își potrivesc ciorapul crem, trăgându-l bine și făcând o cută sistematică sub călcâi... Apoi, fiecare-și ia gheata și vâră piciorul în ea...</p>
                  <p>Vârful merge... călcâiul nu vrea și scârțâie, și picioarele, cari au gustat odată libertatea și lumina, încep să palpite și să zvâcnească nebunește la ideea că o nouă eră de sclavie și de-ntuneric trebuie să-nceapă: o adevărată revoltă, care n-ar putea fi năbușită decât cu praf de federvais; dar praful lipsește, și revolta triumfă.</p>
                  <p>Lache zice:</p>
                  <p>— Nu merge!</p>
                  <p>— Nu merge! zice și amicul.</p>
                  <p>Și amândoi lasă ghetele jos, fiecare în partea lui, și amândouă picioarele încep iar să joace din degete ca niște mâni de harfonistă.</p>
                  <p rend="italic">8 ceasuri d.a.</p>
                  <p>Lache și amicul beau bere la Gambrinus, unde e lume destulă.</p>
                  <p>Amândoi sunt cu piciorul respectiv liber și cu câte o gheata alături.</p>
                  <p>Plătesc și vor să plece.</p>
                  <p>Se apleacă să-și ia fiecare gheata.</p>
                  <p>Caută în zadar: ghetele lipsesc amândouă.</p>
                  <p>Un mare hohot de râs pornește dintr-un colț al berăriei.</p>
                  <p>Toata lumea se uită-ntr-acolo.</p>
                  <p>Ce e?... Un câne englezesc al unui ofițer, câne dresat la circ să servească pe stăpân ca fecior în casa, face sluj ținând două ghete-n gură. </p>
                  <p rend="italic">8 ore seara.</p>
                  <p>Lache și amicul stau în trăsură picior peste picior, cel de dasupra numai în ciorap crem. Lache zice:</p>
                  <p>— Hai să le schimbăm! Să vedem.</p>
                  <p>— Haide... Oprește, birjar!</p>
                  <p>Genială inspirație a avut Lache!</p>
                  <p>Ghetele schimbate merg minunat. Dau drumul birjarului și se-n-torc în târg cu tramvaiul, la Mitică Georgescu.</p>
                  <p>Dar, vai! fatalitate, ca să zicem așa!</p>
                  <p>La Mitică, amândoi sunt forțați să scoață iar câte una, însă acuma viceversa: Lache p-a din stânga și amicul p-a din dreapta... și cu mai multă precauțiune decât la Gambrinus — fiecare și-o ține dinainte pe masă...</p>
               </div>
               <div type="div3">
                  <head>O zi solemnă</head>
                  <p>1899</p>
                  <p>Zi-ntâi de mai stil nou 1900, zi de redeșteptare, ziua florilor, ziua triumfului primăverii, a fost ziua și a unui alt mare triumf - triumful unei idei mari! ziua-n care s-a realizat în fine un ideal de multă vreme hrănit cu pasiune în sufletul celui mai neobosit dintre primarii urbani ai regatului, în sufletul bravului meu amic Leonida Condeescu, primar al urbei Mizil. Numai acela care a luptat în viața lui pentru o idee mare, numai acela care și-a jertfit liniștea, odihna, totul pentru o cauză publică, numai acela poate înțelege importanța zilei de 1 mai 1900.</p>
                  <p>Mizilul!... Așezată la poalele Tohanilor, celebre podgorii, această urbe - o grădină - se răsfață cu multă cochetărie pe o pajiște plană, asupra căreia bate soarele în plin de cum răsare și până apune, iarna și vara. Rar se găsește o panoramă așa de plăcută și atât de luminată: la miazănoapte, trâmba podgoriilor aci aproape, și mai sus, în depărtare, treptele din ce în ce mai azurii ale Carpaților; la miazăzi, câmpia vastă, care se-ntinde, ușor povârnită, până departe-n Dunăre. La spate, cea din urmă treaptă a munților; în față, nețărmurita zare a câmpiei. Se poate zice că Mizilul este poarta Bărăganului. Alături se află Fefeleiul, ilustru pentru vechimea lui istorică, leagănul aristocrației de pe albia Buzăului; se mai află apoi aci aproape Inoteștii și mai încolo Lipia, amândouă vestite pentru cultura pasionată a rasei cavaline și pentru cursele de cai pe deșelate și pe distanțe de sute de kilometri...</p>
                  <p>Se întinde o câmpie</p>
                  <p>Pe sub poale de Carpați,</p>
                  <p>Câmp deschis de... călărie</p>
                  <p rend="italic">etc.</p>
                  <p>Mizilul strălucește în mijlocul tutulor, până acuma ca reședință de subprefectură și ca una din cele mai importante centre politice ale țării. El datorește însă în mare parte importanța sa activității, energiei și devotamentului lui Leonida Condeescu. Se poate oare zice Termopile fără a zice Leonida? Nu, desigur. Ei! tot astfel, cine zice Leonida, zice Mizil. Mizilul nu se poate concepe altfel; dar nici Leonida.</p>
                  <p>Ce a făcut Leonida Condeescu pentru urbea lui este imposibil de descris pe larg într-un cadru așa de strâmt. Mă voi mărgini prin urmare a consemna, în liniamentele lor generale, unele din faptele sale cele mai importante, al căror mobil a fost totdeauna dorința fierbinte de a afirma importanța Mizilului, de a grăbi ridicarea Mizilului, de a realiza înflorirea Mizilului. Este Leonida un ambițios? Da, fără îndoială! zic eu; dar când ambițiunea nu este egoistă, ci altruistă; când ea s-aprinde pentru binele public, este nobilă și mai presus de orice laudă. Din frageda lui tinerețe, Leonida a visat un Mizil mare, un Mizil cel puțin capitală de district deocamdată... Astfel, odată l-a-ntrebat profesorul la lecția de geografie:</p>
                  <p>– Leonido, care e capitala județului Buzău?</p>
                  <p>– Mizilul, domnule! a răspuns cu mândrie tânărul Leonida, viitor primar al urbei sale natale.</p>
                  <p>– Nu-i adevărat, Leonido, a zis profesorul; e Buzăul... Dar capitala județului Prahova?</p>
                  <p>– Mizilul, domnule! a răspuns hotărât junele.</p>
                  <p>– Nu-i adevărat, Leonido; este Ploeștii. Dar a județului Ialomița?</p>
                  <p>– Mizilul, domnule! a răspuns desperat băiatul.</p>
                  <p>– Nu-i Mizilul; e Călărașii... Treci la loc!</p>
                  <p>Leonida a tăcut, încruntându-și sprâncenele - e foarte sprâncenat - și a trecut la loc. Dar dacă a tăcut, asta nu înseamnă că n-a gândit...</p>
                  <p>"A! și-a zis el în gândul lui. A! care va să zică, Mizilul nu e capitală de județ!"</p>
                  <p>De atunci tânărul nu a mai avut astâmpăr, și, înainte chiar de vârsta legiuită, s-a aruncat cu pasiune în luptele politice, și - orice glumă deoparte - trebuie să mărturisească fiecine că puțini dintre bărbații noștri politici mari și mici au fost așa de consecvenți ca Leonida: soldat credincios al partidului conservator, încă de pe vremea când nu se-ndura să crează că Mizilul ar putea fi ceva mai puțin decât capitala Ialomiței, dacă nu a Buzăului sau a Prahovei, a rămas până astăzi același - partidul său n-are un membru mai nestrămutat și mai devotat. Toate stăruințele lui Leonida pentru a face din Mizil capitala unuia dintre cele trei județe limitrofe au rămas infructuoase: era peste putință a se degrada, fără nici un motiv plauzibil, Ploeștii, Buzăul, ori Călărașii. În privința Ploeștilor, Leonida găsise motivul, un motiv destul de puternic: Ploeștii se făcuseră vinovați de o crimă contra unității statului; acest oraș se proclamase odată ca republică independentă; statul avea tot dreptul să pedepsească Ploeștii și să declare Mizilul capitală a Prahovei. La această argumentare zdrobitoare a lui Leonida, i s-a răspuns că un caz identic se petrecuse cu sora noastră de ginte latină, Franța: Parisul se declarase și el comună independentă; cu toate astea, nimeni nu s-a gândit să-l pedepsească prin degradare, mutând capitala districtului în altă parte, la Versailles, de exemplu.</p>
                  <p>Atunci, Leonida a propus guvernului o altă soluțiune: să se ia câte o bucată din cele trei județe limitrofe, să se facă un trup, care să se declare județ de sine stătător cu capitala Mizil. Soluțiunea era neadmisibilă, din cauza crizei de care suferea tezaurul public.</p>
                  <p>Fără să renunțe a gândi la realizarea visului său într-un timp mai oportun, Leonida a început să stăruie ca barem să se strămute la Mizil episcopia de Buzău. Fatalitatea însă! S-a opus sinodul.</p>
                  <p>– Atunci, dacă nu se poate episcopia, strămutați la Mizil măcar regimentul 32!</p>
                  <p>La aceasta s-a opus comenduirea corpului respectiv de armată.</p>
                  <p>– Atunci, dacă nu se poate regimentul 32, înființați-ne un liceu clasic și mutați la Mizil Facultatea de medicină din Iași!</p>
                  <p>La aceasta s-a opus Ministerul Cultelor.</p>
                  <p>– Sau clădiține un teatru național cu o subvenție din partea statului!</p>
                  <p>La aceasta s-a opus Direcția generală a teatrelor.</p>
                  <p>"Mulți vrăjmași are Mizilul!" a gândit cu amărăciune Leonida, și la acest gând și-a îndoit energia. A cerut o audiența la rege. La această audiență, Leonida și-a așternut tot programul său de dezvoltare a Mizilului, arătând în culori vii suveranului perspectiva unui măreț oraș, care să fie cu vreme fala regatului.</p>
                  <p>– Sire, tot s-a făcut pentru alte orașe; pentru Mizil, nimic! Noi n-avem reședință de județ, n-avem tribunal, n-avem episcopie, n-avem regimentul 32, n-avem liceu, n-avem facultate de medicină, n-vem teatru național, n-avem pod peste Dunăre - n-avem nimic, nimic, sire!... Rugăm pe maiestatea-voastră să ni se dea și nouă ceva din toate astea. Să nu se uite că Mizilul este un oraș care a luat totdeauna parte cu entuziasm la cele mai mari acte ale istoriei naționale; este păcat, sire, ca Mizilul să fie astfel persecutat! căci nu putem pentru ca să zicem alt decât că este o persecuțiune!</p>
                  <p>Suveranul a promis că va recomanda atențiunii guvernului stăruințele energicului primar, și-n adevăr, cum a văzut pe președintele consiliului, i-a vorbit despre Mizil și despre Leonida. Președintele consiliului a surâs cu bunătate și a spus regelui:</p>
                  <p>– Sire, primarul Mizilului este un tânăr foarte meritos; însă are... are... nu un cusur, ci un exces de calitate: ține să facă, cu orice preț și cât se poate mai iute, din urbea sa măcar un port de mare...</p>
                  <p>Pe când Leonida medita asupra chestiunii arzătoare: "ce s-ar putea cere guvernului în favoarea dezvoltării Mizilului?" iată că Direcția generală C.F.R. înființează expresul București - Berlin via Breslau. Leonida ia itinerarul oficial și vede... o scăpare din vedere, probabil! o greșală de tipar, desigur!! în dreptul Mizilului nu se indică ora - o linie dreaptă, ca la Inotești și la Vintileanca! Aleargă la gară... Cercetează... Nenorocire! Nu e scăpare din vedere, nu e greșală de tipar! Este exact: expresul trece pe la Mizil fără să se oprească, nici la dus, nici la întors! </p>
                  <p>A! asta e prea mult!</p>
                  <p>Un an! un an întreg de alergături, de stăruințe, de protestări, de amenințări! un an de neliniște, de neodihnă, de luptă eroică! Atâta luptă trebuia să fie-n sfârșit încoronată de succes. În sfârșit, de la 1 mai stil nou, trenul numărul 5 Bucarest - Berlin și trenul numărul 6 Berlin - Bucarest se opresc în gara Mizil. Cel dintâi sosește în gară la 10 și 12 minute și pleacă la 10 și 13 antemeridiane; cel d-al doilea sosește la 6 și 37 și pleacă la 6 și 38 postmeridiane. La trecerea primului tren, simpaticul primar al Mizilului, în culmea emoțiunii, emoțiune legitimă a unui triumf atât de greu repurtat, a expediat colegului său, primarului de la Breslau, următoarea telegramă:</p>
                  <p rend="italic">Maire Bürgermeister,</p>
                  <p>Breslau.</p>
                  <p>Aujourd'hui jour solennel matin precises 10 h. 12 min. express Bucarest - Berlin arrete gare notre Midil pavoisee foule enorme presque dix mille personnes applaudissements frenetiques enthousiasme comble commission trois citoyens notables montes aller Buzeo banquet rentrer soir precises 6 h. 37 min. Midil express Berlin - Bucarest. Vive Allemagne! Vive Roumanie! Vive Breslau! Vive Midil! Salutations fraternelles!</p>
                  <p>Maire Bürgermeister Midil</p>
                  <p rend="italic">Leonida Condeescu</p>
                  <p>
                     <hi rend="italic">(Primar Bürgermaistru, Breslau</hi> - Azi-dimineață zi solemnă precis 10 și 12 min. expres Bucarest - Berlin oprit gară la Midilul nostru pavoazată mulțime enormă aproape zece mii persoane aplauze frenetice entuziasm la culme comisiune trei cetățeni notabili suit merge Buzău banchet se-ntorc seara acasă Midil precis 6 și 37 min. cu expres Berlin - Bucarest. Trăiască Germania! Trăiască România! Trăiască Breslau! Trăiasca Midilul! Salutări fraterne etc. - trad. a.). </p>
                  <p>Înainte de înapoiarea comisiei de trei de la Buzău, Leonida primește următoarea telegramă: </p>
                  <p rend="italic">Maire Bürgermeister,</p>
                  <p>Midil.</p>
                  <p>Breslau touche profondement sentiments Midil! Vive energique maire Leonida Condeescu!</p>
                  <p>Maire Bürgermeister Breslau</p>
                  <p rend="italic">Nedescifrabil</p>
                  <p>
                     <hi rend="italic">(Primar Bürgermeister, Midil</hi> - Breslaul adânc atins de sentimentele Midilului! Trăiască energicul primar Leonida Condeescu! - trad. a.).</p>
                  <p>A! dar nu e totul sfârșit! zice Leonida, și se suie în expresul numărul 6.</p>
                  <p>– Unde merge acest primar, care nu obosește niciodată?</p>
                  <p>– La București.</p>
                  <p>– Ce treabă are la București?</p>
                  <p>– Merge să stăruiască la C.F.R. ca, pe tăblița albă cu litere roșii, care indică direcția celor două exprese, să se scrie de acum: <hi rend="italic">Berlin-Bucarest via Breslau-Midil</hi>, și, viceversa: <hi rend="italic">Bucarest-Berlin via Midil-Breslau.</hi>
                  </p>
               </div>
               <div type="div3">
                  <head>D-l Goe</head>
                  <p>1900</p>
                  <p>Ca să nu mai rămâie repetent și anul acesta, mam' mare, mamițica și tanti Mița au promis tânărului Goe să-l ducă-n București de 10 mai.</p>
                  <p>Puțin ne importă dacă aceste trei dame se hotărăsc a părăsi locul lor spre a veni în Capitală numai de hatârul fiului și nepoțelului lor. Destul că foarte de dimineață, dumnealor, frumos gătite, împreună cu tânărul Goe, așteaptă cu multă nerăbdare, pe peronul din urbea X, trenul accelerat care trebuie să le ducă la București. Adevărul e că, dacă se hotărăște cineva să asiste la o sărbătoare națională așa de importantă, trebuie s-o ia de dimineața. Trenul în care se vor sui ajunge în Gara de Nord la opt fără zece a.m. D. Goe este foarte impacient și, cu un ton de comandă, zice încruntat:</p>
                  <p>– Mam' mare! de ce nu mai vine?... Eu vreau să vie!</p>
                  <p>– Vine, vine acuma, puișorul mamii! răspunde cucoana.</p>
                  <p>Și sărută pe nepoțel; apoi îi potrivește pălăria.</p>
                  <p>Tânărul Goe poartă un frumos costum de marinar, pălărie de paie, cu inscripția pe pamblică: <hi rend="italic">le Formidable,</hi> și sub pamblică biletul de călătorie înfipt de tanti Mița, că "așa țin bărbații biletul".</p>
                  <p>– Vezi ce bine-i șade lui - zice mam' mare - cu costumul de marinel?</p>
                  <p>– Mamițo, nu ți-am spus că nu se zice marinel?</p>
                  <p>– Da' cum?</p>
                  <p>– Marinal...</p>
                  <p>– Ei! ziceți voi cum știți; eu zic cum am apucat. Așa se zicea pe vremea mea, când a ieșit întâi moda asta la copii - marinel. </p>
                  <p>– Vezi, că sunteți proaste amândouă? întrerupe tânărul Goe. Nu se zice nici marinal, nici marinel...</p>
                  <p>– Da' cum, procopsitule? întreabă tanti Mița cu un zâmbet simpatic.</p>
                  <p>– Mariner...</p>
                  <p>– Apoi de! n-a învățat toata lumea carte ca d-ta! zice mam' mare, și iar sărută pe nepoțel și iar îi potrivește pălăria de mariner.</p>
                  <p>Dar nu e vreme de discuții filologice: sosește trenul - și nu stă mult.</p>
                  <p>Trenul este plin... Dar cu multă bunăvoință din partea unor tineri politicoși, cari merg până la o stație apropiată, se fac locuri pentru dame. Trenul a plecat... Mam' mare își face cruce, apoi aprinde o țigară... Goe nu vrea să intre în cupeu; vrea să șadă în coridorul vagonului cu bărbații.</p>
                  <p>– Nu!... nu e voie să scoți capul pe fereastră, mititelule! zice unul dintre tineri lui d-l Goe, și-l trage puțin înapoi.</p>
                  <p>– Ce treabă ai tu, urâtule? zice mititelul smucindu-se.</p>
                  <p>Și după ce se strâmbă la urâtul, se spânzură iar cu amândouă mânile de vergeaua de alamă și scoate iar capul. Dar n-apucă să răspunză ceva urâtul, și mititelul își retrage îngrozit capul gol înăuntru și-ncepe să zbiere.</p>
                  <p>– Mamițoo! mam' maree! tantii!</p>
                  <p>– Ce e? Ce e? sar cocoanele.</p>
                  <p>– Să oprească! zbiară și mai tare Goe, bătând din picioare. Mi-a zburat pălăria! să opreascăăă!!!</p>
                  <p>Tot într-un timp, iacătă conductorul intră să vază cine s-a suit de la stația din urmă.</p>
                  <p>– Biletele, domnilor!</p>
                  <p>Cocoanele arată biletele dumnealor, explicând d-lui conductor de ce nu poate și Goe să facă același lucru: fiindcă biletul era în pamblica pălăriei, și, dacă a zburat pălăria, firește c-a zburat cu pamblică și cu bilet cu tot. Dar avea bilet...</p>
                  <p>– Parol! chiar eu l-am cumpărat! zice tanti Mița.</p>
                  <p>Conductorul însă nu înțelege, pretinde bilet; daca nu, la stația apropiată, trebuie să-l dea jos pe d. Goe. Așa scrie regulamentul: daca un pasager n-are bilet și nu declară ca n-are bilet, i se ia o amendă de 7 lei și 50 de bani, și-l dă jos din tren la orice stație.</p>
                  <p>– Dar noi n-am declaratără? strigă mamița.</p>
                  <p>– Ce e vinovat băiatul dacă i-a zburat pălăria? zice mam' mare.</p>
                  <p>– De ce-a scos capul pe fereastră? eu i-am spus să nu scoată capul pe fereastră! zice cu pică urâtul.</p>
                  <p>– Nu-i treaba dumitale! ce te-amesteci d-ta? zice tanti Mița urâtului...</p>
                  <p>– Uite ce e, cucoană - zice conductorul - trebuie să plătiți un bilet...</p>
                  <p>– Să mai plătim? n-am plătitără o dată?</p>
                  <p>– Și pe dasupra un leu și 25 de bani.</p>
                  <p>– Și pe dasupra?...</p>
                  <p>– Vezi, daca nu te-astâmperi? zice mamița, și-l zguduie pe Goe de mână.</p>
                  <p>– Ce faci, soro? ești nebună? nu știi ce simțitor e? zice mam' mare.</p>
                  <p>Și, apucându-l de mâna cealaltă, îl smucește de la mamița lui, tocmai când trenul, clănțănind din roate, trece la un macaz. Din smucitura lu' mam' mare într-un sens, combinată cu clătinătura vagonului în alt sens, rezultă că Goe își pierde un moment centrul de gravitate și se reazimă în nas de clanța ușii de la cupeu. Goe începe să urle... în sfârșit, n-au ce să facă. Trebuie să se hotărască a plăti biletul, pe care are să-l taie conductorul din carnetul lui. Păcat însă de pălărie!... Ce-o să facă d. Goe la București cu capul gol? și toate prăvăliile închise!... s-ar întreba oricine, care nu știe câtă grije are mam' mare și câtă prevedere. Cum era să plece băiatul numai cu pălăria de paie? Daca se întâmplă să plouă, ori răcoare? Și mam' mare scoate din săculețul ei un beret tot din uniforma canonierii <hi rend="italic">le Formidable.</hi>
                  </p>
                  <p>– Te mai doare nasul, puișorule? întreabă mam' mare.</p>
                  <p>– Nu... răspunde Goe.</p>
                  <p>– Să moară mam' mare?</p>
                  <p>– Să moară!</p>
                  <p>– Ad', să-l pupe mam' mare, că trece! </p>
                  <p>Și-l pupă în vârful nasului; apoi, așezându-i frumos beretul:</p>
                  <p>– Parcă-i șade mai bine cu beretul!... zice mam' mare scuipându-l să nu-l deoache, apoi îl sărută dulce.</p>
                  <p>– Cu ce nu-i șade lui bine? adaogă tanti Mița, și-l scuipă și dumneaei și-l sărută.</p>
                  <p>– Lasă-l încolo! că prea e nu știu cum!... Auzi d-ta! pălărie nouă și biletul! zice mamița, prefăcându-se foarte supărată.</p>
                  <p>– Să fie el sănătos, să poarte mai bună! zice mam' mare.</p>
                  <p>Dar mamița adaogă:</p>
                  <p>– Da' pe mamițica n-o pupi?</p>
                  <p>– Pe tine nu vreau! zice Goe cu humor.</p>
                  <p>– Așa? zice mamița. Lasă!... și-și acopere ochii cu mâinile și se face că plânge.</p>
                  <p>– Las' că știu eu că te prefaci! zice Goe.</p>
                  <p>– Ți-ai găsit pe cine să-nșeli! zice mam' mare.</p>
                  <p>Mamița începe să râză; scoate din săculeț ceva și zice:</p>
                  <p>– Cine mă pupă... uite!... ciucalată!</p>
                  <p>Mamița pupă pe Goe, Goe pe mamița și, luând bucata de ciucalată, iese iar în coridor.</p>
                  <p>– Puișorule, nu mai scoate capul pe fereastră!... E lucru mare, cât e de deștept! zice mam' mare.</p>
                  <p>– E ceva de speriat, parol! adaogă tanti Mița.</p>
                  <p>Pe când Goe își mănâncă afară ciucalata, cocoanele se dau în vorbă de una, de alta... Trenul aleargă acuma de spre Crivina către Periș.</p>
                  <p>– Ia mai vezi ce face băiatul afară, mamițo! zice mamița către mam' mare.</p>
                  <p>Mam' mare se ridică bătrânește și se duce în coridor:</p>
                  <p>– Goe! puișorule! Goe! Goe!</p>
                  <p>Goe nicăieri.</p>
                  <p>– Vai de mine! țipă cucoana, nu-i băiatul! Unde e băiatul!... s-a prăpădit băiatul!</p>
                  <p>Și toate cucoanele sar...</p>
                  <p>– A căzut din tren băiatul! Țațo, mor!</p>
                  <p>Dar deodată, cu tot zgomotul trenului, se aud bubuituri în ușa compartimentului unde nu intră decât o persoană. </p>
                  <p>– Goe! maică! acolo ești?</p>
                  <p>– Da!</p>
                  <p>– Aide! zice mam' mare, ieși odată! ne-ai speriat.</p>
                  <p>– Nu pot! zbiară Goe dinăuntru.</p>
                  <p>– De ce?... te doare la inimă?</p>
                  <p>– Nu! nu pot...</p>
                  <p>– E încuiat! zice mam' mare, vrând să deschidă pe dinafară.</p>
                  <p>– Nu pot deschide! zbiară Goe desperat.</p>
                  <p>– Vai de mine! îi vine rău băiatului înăuntru! în sfârșit, iacătă conductorul cu biletul: primește paralele și liberează pe captiv, pe care toate trei cocoanele îl sărută dulce, ca și cum l-ar revedea după o îndelungată absență. Și mam' mare se hotărăște să stea în coridor, pe un geamantan străin, să păzească pe Goe, să nu se mai întâmple ceva puișorului. Puișorul vede o linie de metal în colțul coridorului, care are la capătul de sus o mașină cu mâner. Se suie-n picioare pe geamantan, pune mâna pe mânerul mașinii și începe să-l tragă.</p>
                  <p>– Șezi binișor, puișorule! să nu strici ceva! zice mam' mare.</p>
                  <p>Trenul își urmează drumul de la Periș cătră Buftea cu mare viteză. Dar pe la mijlocul kilometrului 24, deodată s-aude un șuier, apoi semnalul de alarmă, trei fluiere scurte, și trenul se oprește pe loc, producând o zguduitură puternică.</p>
                  <p>Ce e? ce e?... Toți pasagerii sar înspăimântați la ferestre, la uși, pe scări...</p>
                  <p>– Goe! puișorule! Goe! strigă tanti Mița și se repede afară din compartiment.</p>
                  <p>Goe este în coridor... De ce s-a oprit trenul?</p>
                  <p>Cineva, nu se știe din ce vagon, a tras semnalul de alarmă. Din ce vagon?... Asta e ușor de constatat; manivela semnalului nu se poate trage decât rupându-se ața înnodată și cu nodul plumbuit. Personalul trenului umblă forfota, examinând roatele tamponate cu toată presiunea, așa de tamponate că-i trebuie vreo zece minute mecanicului să-și încarce iar pompa de aer comprimat și să poată urni trenul din loc. În toată vremea asta, conductorii și șeful trenului aleargă din vagon în vagon și cercetează aparatele semnalelor de alarmă.</p>
                  <p>Cine poate ghici în ce vagon era ruptă ața plumbuită și răsturnată manivela? Ciudat! tocmai în vagonul de unde zburase mai adineauri pălăria marinerului! Cine? cine a tras manivela? Mam' mare doarme în fundul cupeului cu puișorul în brațe. Nu se poate ști cine a tras manivela.</p>
                  <p>Trenul se pornește în sfârșit, și ajunge în București cu o întârziere de câteva minute. Toată lumea coboară. Mam' mare așază frumușel beretul lui Goe, îl scuipă pe puișor să nu-l deoache, îl întreabă dacă-l mai doare nasul și-l sărută dulce.</p>
                  <p>Apoi cocoanele se suie cu puișorul în trăsură și pornesc în oraș:</p>
                  <p>– La bulivar, birjar! la bulivar!...</p>
               </div>
               <div type="div3">
                  <head>Vizită...</head>
                  <p>M-am dus de sf. Ion să fac o vizită doamnei Maria Popescu, o veche prietenă, ca s-o felicit pentru onomastica unicului său fiu, Ionel Popescu, un copilaș foarte drăguț de vreo opt anișori. N-am voit să merg cu mâna goală și i-am dus băiețelului o minge foarte mare de cauciuc și foarte elastică. Atențiunea mea a făcut mare plăcere amicei mele și mai ales copilului, pe care l-am găsit îmbrăcat ca maior de roșiori în uniformă de mare ținută. După formalitățile de rigoare, am început să convorbim despre vreme, despre sorții agriculturii — d. Popescu tatăl este mare agricultor — despre criză ș.cl. Am observat doamnei Popescu că în anul acesta nu se prea vede la plimbare, la teatru, la petreceri... Doamna mi-a răspuns că de la o vreme i se urăște chiar unei femei cu petrecerile, mai ales când are copii.</p>
                  <p>— Să-ți spun drept, cât era Ionel mititel, mai mergea; acu, de când s-a făcut băiat mare, trebuie să mă ocup eu de el; trebuie să-i fac educația. Și nu știți dv. bărbații cât timp îi ia unei femei educația unui copil, mai ales când mama nu vrea să-l lase fără educație!</p>
                  <p>Pe când doamna Popescu-mi expune părerile ei sănătoase în privința educației copiilor, auzim dintr-o odaie de alături o voce răgușită de femeie bătrână:</p>
                  <p>— Uite, coniță, Ionel nu s-astâmpără!</p>
                  <p>— Ionel! strigă madam Popescu; Ionel! vin' la mama!</p>
                  <p>Apoi, cătră mine încet:</p>
                  <p>— Nu știi ce ștrengar se face... și deștept... Dar vocea de dincolo adaogă:</p>
                  <p>— Coniță ! uite Ionel! vrea să-mi răstoarne mașina !... Astâmpără-te, că te arzi!</p>
                  <p>— Ionel! strigă iar madam Popescu; Ionel ! vin' la mama!</p>
                  <p>— Sări, coniță! varsă spirtul! s-aprinde!</p>
                  <p>— Ionel! strigă iar mama, și se scoală repede să meargă după el. Dar pe când vrea să iasă pe ușe, apare micul maior de roșiori cu sabia scoasă și-i oprește trecerea, luând o poză foarte marțială. Mama ia pe maiorul în brațe și-l sărută...</p>
                  <p>— Nu ți-am spus să nu te mai apropii de mașină când face cafea, că daca te-aprinzi, moare mama? Vrei să moară mama?</p>
                  <p>— Dar — întrerup eu — pentru cine ați poruncit cafea, madam. Popescu?</p>
                  <p>— Pentru dumneata.</p>
                  <p>— Da de ce vă mai supărați?</p>
                  <p>— Da ce supărare!</p>
                  <p>Madam Popescu mai sărută o dată dulce pe maiorașul, îl scuipă, să nu-l deoache, și-l lasă jos. El a pus sabia în teacă, salută militărește și merge într-un colț al salonului unde, pe două mese, pe canapea, pe foteluri și pe jos, stau grămădite fel de fel de jucării. Dintre toate, maiorul alege o trâmbiță și o tobă. Atârnă toba de gât, suie pe un superb cal vânăt rotat, pune trâmbița la gură și, legănându-se călare, începe să bată toba cu o mână și să sufle-n trâmbiță. Madam Popescu îmi spune ceva; eu n-aud nimica. Îi răspund totuși că nu cred să mai ție mult gerul așa de aspru; ea n-aude nimica.</p>
                  <p>— Ionel! Ionel!! Ionel!!! Du-te dincolo, mamă; spargi urechile dumnealui! Nu e frumos, când sunt musafiri!</p>
                  <p>Iar eu, profitând de un moment când trâmbița și toba tac, adaog:</p>
                  <p>— Și pe urmă, d-ta ești roșior, în cavalerie.</p>
                  <p>— Maior! strigă mândrul militar.</p>
                  <p>— Tocmai! zic eu. La cavalerie nu e tobă; și maiorul nu cântă cu trâmbița; cu trâmbița cântă numai gradele inferioare; maiorul comandă și merge-n fruntea soldaților cu sabia scoasă.</p>
                  <p>Explicația mea prinde bine. Maiorul descalică, scoate de după gît toba, pe care o trântește cât colo; asemenea și trâmbița. Apoi începe să comande:</p>
                  <p>— Înainte! marș!</p>
                  <p>Și cu sabia scoasă, începe să atace strașnic tot ce-ntâlnește-n cale. În momentul acesta, jupâneasa cea răgușită intră cu tava aducând dulceață și cafele. Cum o vede, maiorul se oprește o clipă, ca și cum ar vrea să se reculeagă fiind surprins de inamic. Clipa însă de reculegere trece ca o clipă, și maiorul, dând un răcnet suprem de asalt, se repede asupra inamicului. Inamicul dă un țipăt de desperare.</p>
                  <p>— Ține-l, coniță, că mă dă jos cu tava!</p>
                  <p>Madam Popescu se repede să taie drumul maiorului, care, în furia atacului, nu mai vede nimic înaintea lui. Jupâneasa este salvată; dar madam Popescu, deoarece a avut imprudența să iasă din neutralitate și să intervie în război, primește în obraz, dedesubtul ochiului drept, o puternică lovitură de spadă.</p>
                  <p>— Vezi? vezi, dacă faci nebunii? era să-mi scoți ochiul... Ți-ar fi plăcut să mă omori? Sărută-mă, să-mi treacă și să te iert!</p>
                  <p>Maiorul sare de gâtul mamei și o sărută... Mamei îi trece; iar eu, după ce am luat dulceața, mă pregătesc să sorb din cafea...</p>
                  <p>— Nu vă supără fumul de tutun? întreb eu pe madam Popescu.</p>
                  <p>— Vai de mine! la noi se fumează... Bărbatu-meu fumează... și... dumnealui... mi se pare că-i cam place.</p>
                  <p>Și zicând „dumnealui", mama mi-arată râzând pe domnul maior.</p>
                  <p>— A! zic eu, și dumnealui?</p>
                  <p>— Da, da, dumnealui! să-l vezi ce caraghios e cu țigara-n gură, să te prăpădești de râs... ca un om mare...</p>
                  <p>— A! asta nu e bine, domnule maior, zic eu; tutunul este o otravă...</p>
                  <p>— Da tu de ce tragi? mă-ntrerupe maiorul lucrând cu lingura în cheseaua de dulceață...</p>
                  <p>— Ajunge, Ionel! destulă dulceață, mamă! iar te-apucă stomacul...</p>
                  <p>Maiorul ascultă, după ce mai ia încă vreo trei-patru lingurițe,apoi iese cu cheseaua în vestibul.</p>
                  <p>— Unde te duci? întreabă mama.</p>
                  <p>— Viu acu! răspunde Ionel.</p>
                  <p>După un moment, se-ntoarce cu cheseaua goală; o pune pe o masă, se apropie de mine, îmi ia de pe mescioară tabacherea cu țigarete regale, scoate una, o pune în gură și mă salută militărește, ca orice soldat care cere unui țivil să-i împrumute foc. Eu nu știu ce trebuie să fac. Mama, râzând, îmi face cu ochiul și mă-ndeamnă să servesc pe domnul maior. Întind țigareta mea, militarul o aprinde pe a lui și, fumând, ca orice militar, se plimbă foarte grav de colo până colo. Eu nu-l pot admira îndestul, pe când mama îl scuipă, să nu-l deoache, și îmi zice:</p>
                  <p>— Scuipă-l, să nu mi-l deochi!</p>
                  <p>Maiorul și-a fumat țigareta până la carton. Apoi se repede la mingea pe care i-am adus-o eu și-ncepe s-o trântească. Mingea sare până la policandrul din tavanul salonului, unde turbură grozav liniștea ciucurilor de cristal.</p>
                  <p>— Ionel! astâmpără-te, mamă! Ai să spargi ceva... Vrei să mă superi? vrei să moară mama?</p>
                  <p>Dar maiorul s-a-ndârjit asupra ghiulelei săltătoare, care i-a scăpat din mână: o trântește cu mult necaz de parchet. Eu aduc spre gură ceașca, dar, vorba francezului, entre la coupe et les lèvres… 4 mingea îmi zboară din mână ceașca, opărindu-mă cu cafeaua, care se varsă pe pantalonii mei de vizită, culoarea oului de rață.</p>
                  <p>— Ai văzut ce-ai făcut?... Nu ți-am spus să te-astâmperi... Vezi? ai supărat pe domnul!... altadată n-o să-ți mai aducă nici o jucărie! Apoi, întorcându-se către mine, cu multă bunătate:</p>
                  <p>— Nu e nimic! iese... Cafeaua nu pătează! iese cu nițică apă caldă!... Dar n-apucă să termine, și deodată o văd schimbându-se la față ca de o adâncă groază. Apoi dă un țipăt și, ridicându-se de pe scaun:</p>
                  <p>— Ionel! mamă! ce ai?</p>
                  <p>Mă-ntorc și văz pe maiorul, alb ca varul, cu ochii pierduți și cu drăgălașa lui figură strâmbată. Mama se repede spre el, dar până să facă un pas, maiorul cade lat.</p>
                  <p>— Vai de mine! țipă mama. E rău copilului!... Ajutor! moare copilul!</p>
                  <p>Ridic pe maiorul, îi deschei repede mondirul la gât și la piept.</p>
                  <p>— Nu-i nimica! zic eu. Apă rece!</p>
                  <p>Îl stropesc bine, pe când mama pierdută își smulge părul.</p>
                  <p>— Vezi, domnule maior? îl întreb eu după ce-și mai vine în fire; vezi? Nu ți-am spus eu că tutunul nu e lucru bun? Al' dată să nu mai fumezi!</p>
                  <p>Am lăsat pe madam Popescu liniștită cu scumpul ei maior afară din orice stare alarmantă, și am ieșit. Mi-am pus șoșonii și paltonul și am plecat. Când am ajuns acasă, am înțeles de ce maiorul ieșise un moment cu cheseaua în vestibul — ca să-mi toarne dulceață înșoșoni.</p>
               </div>
               <div type="div3">
                  <head>La Moși</head>
                  <p>1900</p>
                  <p>Vagoane de tramvai galbene și albastre, tramcare, trăsuri boierești, căruțe mitocănești și biciclete și lume multă pe jos... De pe atâtea strade și căi, ca de pe atâtea brațe ale unui fluviu uriaș, se varsă ca-ntr-o mare zgomotoasă, pe bariera de la capul podului Târgului de Afară, valuri peste valuri de omenire. Precum este greu să se mai întâlnească două picături de apă o dată ce au apucat să intre fiecare după soarta ei în largul mării, așa ar fi și pentru două persoane să se mai găsească, rătăcite o dată în învălmășeala Moșilor, dacă n-ar fi cuminți să-și hotărască mai dinainte locul și momentul de întâlnire. De aceea, foarte cuminte au făcut madam Georgescu a lui d. Mitică ceaprazarul și madam Petrescu a lui d. Guță de la minister și cu tanti Lucsița, moașa diplomată, de și-au dat „rendez-vous: <hi rend="italic">la trei ceasuri fix în pavilionul central la berărie - cine vine întâi așteaptă pe ceilalți.</hi>
                  </p>
                  <p>În interiorul unui vagon închis al tramvaiului vechi, stau înghesuite, pe banchete și-n picioare, treizeci și patru de persoane suferind foarte tare. Între toate acestea, una sufere mai grozav - e cucoana Lucsița; fiindcă toate celelalte sufăr numai de căldură și de sete, pe câtă vreme dumneaei sufere pe lângă astea și de foame. Când se oprește vagonul la Sf. Gheorghe, se face roșie, apoi galbenă și pe urmă simte o sudoare rece, și iar fierbințeală și iar răcește, și răsuflă greu, ștergându-se pe sub bărbia grasă, și zice:</p>
                  <p>– Uff ! dacă stiam, mai bine luam birze! (că vorbește cam peltic). Teribelă căldură! mor!</p>
                  <p>Vagonul pornește de la Sf. Gheorghe și intră în Calea Moșilor... Parcă umblând, tot e mai bine, tot se mai face nițel curent. Curentul astâmpără puțin căldura; dar foamea nu se poate astâmpăra cu o slabă suflare de vânt. A fost desigur o mare imprudență din partea acestei dame să plece de-acasă așa, trei ceasuri după dejun, fără să guste ceva, mai cu seama că, din cauză că se grăbea să nu scape ora de <hi rend="italic">rendez-vous</hi> la pavilionul central, a dejunat așa de ușor: trei ouă răscoapte, o căpățână de miel cu borș, niște stufat, prune cu carne, friptură la tavă și salată de castraveți, trei cinzecuri cu sifon și o cafeluță.</p>
                  <p>La Zece Mese, vagonul se oprește iar. Cocoana Lucsița se simte foarte rău. Pe trotoar, lângă ferestrele vagonului, se aude, acoperind tot zgomotul stradei, glasul unui bragagiu. Moașa se scoală cu o hotărâre supremă și, pardon în dreapta, pardon în stânga, își face loc până la ușă; împinge cu puterea desperării pe toți de pe platformă și dă să sară; vagonul se pune-n mișcare; moașa se aruncă jos făcând un pas fals. Bragagiu, de două ori salvator! Dacă nu-l apuca în brațe, cine știe ce se-ntâmpla cu cocoana Lucsița, cum e corpolentă și robustă!</p>
                  <p>Într-un colț, e puțintică umbră. Acolo îl atrage ea pe salvatorul ei și bea una după alta două litre de bragă. Braga este, ca băutură, foarte răcoritoare și igienică; iar ca mâncare, cea mai ușoară și totdeodată cea mai reconfortantă. În câteva clipe, moașa Lucsița s-a simțit rentremată; sfârșeala și acel sentiment de pierzare, care-i vine omului când simte un gol de chaos la lingurea, au dispărut cu desăvârșire. Dar este târziu: două ceasuri și trei sferturi... Vagoane după vagoane trec toate pline cu vârf: un locșor nu se mai găsește. La fiecare vagon, cocoana moașa face semne cu umbreluța, cu batista, strigă: "oprește!"</p>
                  <p>– Nu mai e loc!</p>
                  <p>Și vagoanele își urmează drumul cu indiferență. Dar iată că se aude prin toată uruiala un sunet de timbru: un vagon se oprește. Doi tineri eleganți de pe treapta platformei de dinainte se dau jos scuturându-și pantalonii și pulpanele redingotelor de contactul cu mitocanii. Locuri goale! Cocoana moașa se aruncă cu toată bravura, apucă bara de fier, suie treapta, împinge, se vâră și ajunge pe platformă. Un tânăr, strivit sub presiunea cucoanei, zice:</p>
                  <p>– Pardon, doamnă! Nu vedeți că nu mai avem loc?</p>
                  <p>– Eu văz că este! răspunde cocoana Lucsița.</p>
                  <p>– Da; da' dumneavoastră sunteți corpolentă!</p>
                  <p>– Bine că esti dumneata subțirel!... Pe mine asa m-a făcut Dumnezeu, voluptoasă!... Cui i plațe!... cui nu...</p>
                  <p>– Taxa, mă rog! strigă conductorul.</p>
                  <p>Coana Lucsița scoate din portofel biletul pe care-l avea din Piața Teatrului. Conductorul observă biletul.</p>
                  <p>– Ăsta nu-i de la mine.</p>
                  <p>– Da' de la ține? întreabă cocoana.</p>
                  <p>– De la alt vagon.</p>
                  <p>– Da' țe? nu e tot vagonul vostru? Am plătit până la bareră... m-am dat zos...</p>
                  <p>– Dacă v-ați dat o dată jos - întrerupe conductorul - trebuie să plătiți a doua oară.</p>
                  <p>– A doua oară? Bravos! frumoasă sarlatanie!</p>
                  <p>Dar în sfârșit plătește și ia biletul nou. Vagonul sosește la barieră. Cocoana Lucsița coboară. Din amândouă colțurile vine profumul de mititei: e o senzație neplăcută pentru cine e sătul; dar cui i-e foame, profumul acesta-i pare mai bun decât odagaciul. Cocoana Lucsița se pornește cu nările umflate spre unul dintre colțuri, ca o panteră atrasă de mirosul țapului sălbatic.</p>
                  <p>– Băiete! doi mititei!</p>
                  <p>Reconfortată, o ia pe jos și intră în pavilionul central, unde o așteaptă cu nerăbdare compania.</p>
                  <p>– Mitică! zice cocoana moașa, după ce rupe o bucată de turtă dulce de la madam Georgescu; fați ținste?... Mă! băiete, o halbă!... da să nu-mi pui guler de gheneral!</p>
                  <p>Târgul e în toiul lui... Lume, lume, e ceva de speriat, pe onoarea mea!</p>
                  <p>După ce plătește d. Mitică, zice madam Petrescu:</p>
                  <p>– Haideți întâi pe la oale, că am promis să cumpăr un fluieraș, pentru băiețelul lu' madam Ionescu, stăpâna casei.</p>
                  <p>– Haide.</p>
                  <p>Și au plecat spre oale.</p>
                  <p>Când să treacă drumul, coana moașa zice:</p>
                  <p>– Stați! </p>
                  <p>Gogoși prăjite în ulei! Sahanul clocotește... Una... două... trei...</p>
                  <p>– Aide, țațo! lasă-le focului de gogoși! nu simți că miroase a rânced? Iar o să-ți strici stomacul.</p>
                  <p>– Ba, să mă ierți! nu miroase de loc a rânțed.</p>
                  <p>La oale... A cumpărat madam Petrescu fluierașul și au pornit toți la grădină la Iliad. Când să intre, strigă cocoana moașa la unul cu fes:</p>
                  <p>– Mă! dzeanabet, ăla cu sampanica! ad-o limonadă!...</p>
                  <p>Și după ce bea:</p>
                  <p>– E rețe, bravos! mai ado una.</p>
                  <p>Pe urmă trag toți planeta de la o italiancă cu papagalul. D. Mitică a citit planeta cocoanii Lucsiții:</p>
                  <p>"Ai să pați multe după inima ta cea largă; dar să ai coraj, căci vei trăi până la adânci bătrânețe în mare fericire."</p>
                  <p>– Ei, ass! țe să mai paț; dacă n-am pațit eu cât am fost zună! acuma, haber n-am!</p>
                  <p>Pe urmă d. Mitică a tratat-o pe tanti cu două bărdace de floricele calde...</p>
                  <p>Lăutari cu țambalul, și flașnete, și claranete cu toba mare, și trâmbicioare, și fluierașe, și hârâitori, și clește clănțanind pe grătare, și strigăte, și zbierete, și chiote! - e o plăcere!... și un miros de grătar încins! - e o bunătate!... S-a așezat prin urmare compania noastră la o masă, și a comandat cârnați și fleici și două baterii cu sifon mare.</p>
                  <p>– Mă băiete! a strigat coana moașa... la fleiți să le pui țimbru, m-ai înțeles? și să le frețe bine cu țeapă, m-ai prițeput?</p>
                  <p>Și trage-i pe urmă fălci!</p>
                  <p>– Ce cioar'le, țațo! zice madam Georgescu; iar manânci?</p>
                  <p>– Țe mănânc? țe-am mai mâncat?</p>
                  <p>Și s-a făcut roșie ca sfecla și a băut un macmahon pe nerăsuflate. Dar deodată, ca printr-un farmec, se opresc într-o clipă și lăutarii, și cimpoierii, și claranetele și toate glasurile, și în acea clipă se aude banca pe care stă coana Lucsița făcând ca o cadență de fagot; apoi, iar pornește cu mult brio grandioasa simfonie: muzici, jucării, clește, glasuri...</p>
                  <p>– Țe? țe râdeți? zice coana moașa roșie ca focul.</p>
                  <p>– Nu-i nimica! strigă d. Mitică. Sifonul meu a făcut așa.</p>
                  <p>– Ce sifon? zice madam Petrescu. Nici n-ai pus mâna pe el!</p>
                  <p>– Parcă dumneata n-ai văzut sifoane să scârție fără să le atingi! dacă răsuflă la mașină...</p>
                  <p>Dar până să explice d. Mitică, moașa s-a sculat repede și s-a pierdut în învălmășeală.</p>
                  <p>– Unde-i țața? unde-i coana moașa?</p>
                  <p>– S-a dus în grădină - zice d. Mitică - să mai tragă o planetă!...</p>
                  <p>Al dracului d. Mitică!</p>
               </div>
               <div type="div3">
                  <head>Dascăl prost </head>
                  <p>Foarte de dimineață, într-o mahala depărtată, bat la ușa amicului meu Pricupescu, profesor de cursul secundar — predă istoria în clasele inferioare la un liceu.</p>
                  <p>Deși foarte buni prieteni, n-am fost niciodată la el acasă; așa, nu mă mir că i se pare ciudat a mă vedea la dânsul.</p>
                  <p>— Ei! ce cauți tu prin mahalaua noastră așa de dimineață?</p>
                  <p>— Am trecut pe aici — zic eu — și am intrat să-ți dau bună ziua... Știu că pe la ceasul ăsta pleci de-acasă... și... zic: haide să văz... o fi plecat Pricupescu? dacă o fi plecat, bine; dacă nu, merg cu el până-n târg... Azi o să fie o căldură... mai teribilă ca ieri... S-a pus pe călduri... O să ne topim în vara asta...</p>
                  <p>Pricupescu este un om bănuitor; zice:</p>
                  <p>— Fac prinsoare pe ce vrei, că și tu ai venit să mă rogi pentru vreun măgar, pentru vreun leneș, pentru vreun ticălos...</p>
                  <p>— Aș! zic eu...</p>
                  <p>— Măi! adaugă el... mai am doi ani până să ies la pensie... douăzeci o să mi se pară... Uf! să mă văz odată scăpat de canonul ăsta, care a ajuns de la o vreme nesuferit... Uite! până viu eu, citește!</p>
                  <p>Și zicând acestea, scoate din buzunar un vraf de scrisori, mi le trântește dinainte pe masă și iese.</p>
                  <p>Pricupescu este indiscret.</p>
                  <p>De vreme ce mi-a dat voie, m-apuc să-i citesc scrisorile.</p>
                  <p>Iubite domnule Pricupescu,</p>
                  <quote>Știți că de când am fericirea a vă cunoaște, și e cam mult de atunci, nu v-am supărat cu vreo rugăciune de favoare, fiindcă nu-mi place să importunez pe cineva în îndeplinirea datoriilor sale, mai ales când îl știu de o corectitudine exemplară ca dv. Crez că a venit momentul ca, mai ales în școală, de la care depinde viitorul națiunii noastre, noi românii să încetăm odată cu nenorocita sistemă a favoritismului, a îngăduielii, a hatârului. Când mai cu seamă ne aflăm în fața unui bărbat devotat datoriei, cum sunteți dv., și conștiințios, fără nici o umbră de bănuială, trebuie să-l lăsăm a-și îndeplini misiunea așa cum crede el, în matura lui judecată nepărtinitoare. Profesori ca dv. fac onoarea unei școli, ei sunt o garanție că tinerele generațiuni cari le trec prin mână, când vor deveni cetățeni, vor fi perfect educate și solid instruite, și vor face fala națiunii. Pentru aceea, când frate-meu Ghiță Postolache, deputatul, m-a consultat în ce liceu să-și dea copilul la București, i-am spus numaidecât:</quote>
                  <quote>— Dacă vrei să învețe o bună creștere și carte ca lumea, dă-l la liceul unde este profesor amicul meu d. Pricupescu... acolo poți fi sigur și-n privința educațiunii și-n privința instrucțiunii!</quote>
                  <quote>Băiatul, Costică Postolache, după cum știți, stă la mine; eu îi țiu loc de tată; prin urmare, înțelegeți de ce mă interesez, și de ce-mi permit, în puterea prietiniei ce mi-ați acordat-o totdeauna, a vă importuna cu o mică rugăminte. Nepotul meu, precum veți fi observat cu perspicacitatea ce vă caracteriză, este foarte timid; pe lângă aceasta, a fost și cam bolnav în anul acesta, a trebuit să-i scoatem o măsea, așa că are o mare frică de examen. Ne-ați îndatora foarte mult și pe frate-meu și pe noi mai ales, pe mine și pe soția mea, căci în grija noastră am avut pe copil, dacă ați fi, nu indulgent, aceasta nu v-o putem cere, dar nici prea sever cu el, care nu știți câtă iubire vă poartă și cu cât respect pomenește totdeuna de dv.</quote>
                  <quote>De aceea, fiindcă vedem cât ține Costică la d-voastră, ne-am hotărât sa vă luăm pe d-voastră ca meditator, începând chiar din vacanță. Știți ca mergem la țară, la munte. Am fi fericiți dacă ați primi, cum n-aveți îndatoriri de familie, să veniți cu noi, neavând altceva mai bun de făcut, bineînțeles. Am dori ca și-n vacanță să se mai ocupe cu cartea.</quote>
                  <quote>N-ar fi rău prin urmare să ne vedem cât mai curând, ca să aranjăm această afacere. Până atunci, primiți, stimate domnule Pricupescu, cele mai afectuoase salutări din partea soției mele și din partea devotatului dv.</quote>
                  <quote>Nicu Postolache</quote>
                  <quote>senator</quote>
                  <p>Halal de Pricupescu! zic în gândul meu, eu, care cunosc bine și pe nenea Nicu Postolache și moșia lui și gospodăria lui, și pe madam Postolache... în paradis îl invită nenea Nicu și consoarta! mâncare, băutură, aer, călărit... plus două sute de lei pe lună cel puțin... Oameni cu dare de mână!</p>
                  <p>Dar nu mai vine Pricupescu!... Să citim mai departe:</p>
                  <p>Amice Pricupescule,</p>
                  <quote>Mâine încep la voi examenele. În interesul tău îți atrag atenția încă o dată, nu fi sever cu băiatul persoanei cunoscute. Ar fi o prostie din partea ta să faci exces de zel, când știi bine că, și fără să vrei tu, băiatul tot va trece. Pentru ce tu, un dăscălaș, numai ca să te faci grozav, să indispui pe niște oameni cu atâta influență? Nu e mai bine să ți-i faci binevoitori?</quote>
                  <quote>Aseară am prânzit acolo. Era o sumă de oameni mari. Toată vremea la masă s-a vorbit rău de profesori, cari, după ce că nu sunt buni de nimic, apoi sunt și brutali și mojici, mai ales cu copiii de familii bune.</quote>
                  <quote>La plecare, cucoana a spus că dacă cumva persecuți pe mititelul, n-are să-ți meargă comod.</quote>
                  <quote>Eu am garantat pentru tine. Ia seama, în interesul tău.</quote>
                  <quote>Amic</quote>
                  <quote>N.N.</quote>
                  <p>Alta:</p>
                  <p>Dragă Bică, cocoșelule moțat,</p>
                  <quote>Dacă ai ținut tu vreodată la mine măcar a suta parte din cât mi-ai spus, sper că n-ai să mă refuzi. A venit Mița Popescu la mine cu lacrimi în ochi, și m-a conjurat pe tot ce am mai sacru, să-ți vorbesc în privința baiatului ei, Octavian Popescu, care zice că tremură toți băieții de frica ta, că ești prea sever, și el are groaza când se gândește la ziua de mâine.</quote>
                  <quote>Biata Miță este desperată, fiindcă Octavian i-a spus curat că, dacă rămâne repetent, se împușcă. Pune-te tu în locul ei, ca mamă.</quote>
                  <quote>Astă-seară, nu se poate... Dar mâine seară la ceasul știut, negreșit, cocoșelule moțat. Când ăi veni la puiculița ta, să-i spui că l-ai trecut pe Octavian.</quote>
                  <quote>Puiculița</quote>
                  <p>
                     <lb/>Bravo, domnule Pricupescu! gândesc eu... Cine să fie puiculița? </p>
                  <p>A! un plic <hi rend="italic">rose-pâle</hi> cu un blazon aurit într-un colț... Să vedem.</p>
                  <p>— Sunt gata; aide, că e cam târziu; am treabă la școală.</p>
                  <p>— Uite, frate Pricupescule, de ce venisem eu la tine, zic eu și înghit în sec... apoi, îmi iau inima-n dinți.</p>
                  <p>— De ce? </p>
                  <p>— Venisem să te rog să-mi faci un mare hatâr.</p>
                  <p>— Am înțeles... Nu ți-am spus eu?... ghicisem...</p>
                  <p>— Ei! nu fi și tu așa de... cum să zic... de sever... Știi că de când te cunosc... și de! slavă domnului! ne cunoaștem din copilărie... mi te-am supărat cu vreo rugăminte, fiindcă nu-mi place să importunez pe cineva, cât de prietin să-mi fie, în îndeplinirea datoriilor sale, mai ales când îl știu de o corectitudine exemplară, cum ești tu...</p>
                  <p>— Apoi, atunci...</p>
                  <p>— Firește, nu zic; trebuie să ne hotărâm odată, mai ales când e vorba de școală, de la care depinde viitorul națiunii noastre, noi românii, să încetăm, mă-nțelegi...</p>
                  <p>— Astea le-ai citit undeva.</p>
                  <p>— Pe onoarea mea, nu. Ei bine tu... tu ești un bărbat devotat și conștiințios, fără nici o umbră de bănuială, care trebuie în misiunea lui să fie, mă-nțelegi...</p>
                  <p>— Îți spun eu că le-ai cetit undeva.</p>
                  <p>— Zău, nu... Uite ce e: un băiat... timid... și a fost cam bolnăvior iarna asta... a trebuit să-i scoață o măsea...</p>
                  <p>— Când îți spun eu...</p>
                  <p>— Pe ochii mei!... și în sfârșit, ce mai una-alta?... ce să mai umblu cu mofturi?... De colea ar fi pentru tine, un dăscălaș pârlit, pe timp de vară cinci sute de lei?</p>
                  <p>Am aruncat vorba cea mare... Pricupescu e nebun!... a început să zbiere la mine... să-mi spuie că: nu mi-e rușine! prieten vechi! Dar eu, cuminte, zic:</p>
                  <p>— Nu-ți cunoști interesul! de ce să te pui cu niște oameni mari, cari au atâta influență?... De-aia v-a ieșit vorba la toți dascălii că sunteți mojici și brutali, mai ales cu copiii de familie bună!</p>
                  <p>— A! strigă Pricupescu... Iar?</p>
                  <p>— Secule! am strigat eu... Dacă e vorba de zbierete, apoi zbier și eu... Un băiat cu atâtea rude, cari ți-ar fi de mare sprijin... </p>
                  <p>— Ești un prost! strigă Pricupescu.</p>
                  <p>— Ba tu ești prost!... Mă-sa e văduvă, bogată, frumoasă și de familie mare... în loc să te iei cu binele, să te ia meditator!...</p>
                  <p>Am strigat degeaba; a fost peste putință să-l scot pe pedant din ale lui.</p>
                  <p>Mare dobitoc d. Pricupescu!...</p>
               </div>
               <div type="div3">
                  <head>Situațiunea</head>
                  <p>Apărut în 1901</p>
                  <p>A fost o zi îngrozitor de fierbinte. Tocmai pe la unu după miezul nopții, parcă s-a mai potolit puțin cuptorul, parcă începe să mai poată respira omul... să respirăm. Stau în fața unui local de noapte, o mică berărie, și fiindcă am poftă de vorbă, aștept, nu cumva o pica vreun alt bucureștean iubitor ca mine de aer curat, să respirăm împreună: dacă o durere împărtășită e pe jumătate ușurată, desigur o bucurie în doi e îndoită. Așteptând, miros cum din apropiere adie dulce un zefir, pe când un municipal își face cu măturoiul lui enorm datoria, stricând odihna prafului și făcând să se-mbrobodească în ceață din ce în ce mai deasă luminile felinarelor. Prin ceața aceea, mi se arată legănându-se o umbră... se apropie... Să fie un amic?... Da, e un amic; n-am așteptat degeaba - e amicul meu Nae; și lui i pare bine că m-a-ntâlnit. </p>
                  <p>– Teribilă căldură a fost astăzi! zice Nae, ștergându-se de sudoare.</p>
                  <p>– Teribilă! răspunz eu.</p>
                  <p>– Dar acuma tot poți pentru ca să zici că respiri.</p>
                  <p>– Se-nțelege... De unde vii?</p>
                  <p>– Am fost pe la berării cu niște prietini.</p>
                  <p>– Ce mai nou?</p>
                  <p>– Prost, monșer... Este o criză, mă-nțelegi, care poți pentru ca să zici că nu se poate mai oribilă... S-a isprăvit... E ceva care poți pentru ca...</p>
                  <p>– Lasă, Nae, că se mai și exagerează...</p>
                  <p>– Ce se exagerează, nene? Este o criză, care, ascultă-mă pe mine, că dv. nu știți, care, mă-nțelegi, statul cum a devenit acuma, eu după cum văz ce se petrece, că nu sunt prost, înțeleg și eu atâta lucru, fiindcă nu mai merge cu sistema asta, care, când te gândești, te-apucă groaza, monșer, groaza!...</p>
                  <p>Nae, foarte afectat, bea paharul lui de bere până-n fund, apoi, după ce oftează adânc:</p>
                  <p>– Eu pot pentru ca să-ți spui pe parola mea de onoare că-mi pare foarte rău! dar știi?... foarte rău!! foarte rău!!! pentru ca să ajungem să vedem țara mea, care era peste putință ca să prevază cineva o situațiune foarte tristă, fiindcă le-am spus și dumnealor...</p>
                  <p>– Cari dumnealor?</p>
                  <p>– Dumnealor cu cari am fost; zic: pot pentru ca să spui că nu se poate ceva mai trist, ca să vie un moment orișicât ai zice, când vezi că bate falimentul la ușe și nu mai e nici un patriotism...</p>
                  <p>Nae face o figură foarte mâhnită; e așa de obidit, încât ai crede că vrea să plângă.</p>
                  <p>– Bine, Nae - zic eu - nu trebuie să fie omul așa de pesimist. Lucrurile or să se-ndrepte... este o recoltă admirabilă.</p>
                  <p>Nae, schimbând figura și zâmbind cu compătimire de ignoranța mea:</p>
                  <p>– Ce recoltă, nene, ce recoltă? Dumneata n-ai văzut rapița?</p>
                  <p>– N-am văzut-o, că n-am fost pe-afară.</p>
                  <p>– Apoi vezi!... Rapița, moft!</p>
                  <p>– Ei! moft.</p>
                  <p>– Firește că moft, că nu poate pentru ca să dea nici patruzeci de milioane, și dumnealor, mă-nțelegi, lucru mare! parc-a apucat pe Dumnezeu de-un picior cu rapița, care o să poată dumnealor pentru ca să ia două chile la pogon... Ai văzut acuma? unde sunt o sută cinzeci de milioane, care se lăuda?</p>
                  <p>– Bine, da' numai rapița e?... da' grâul?... da' porumbul?... da' alelalte?</p>
                  <p>Nae, iritat, maimuțindu-mi tonul:</p>
                  <p>– Da' cuponul de iulie? Da' cuponul de septemvrie? da' cuponul de noiemvrie? da' alelalte?</p>
                  <p>– O să le plătim.</p>
                  <p>Nae, încărcând tonul:</p>
                  <p>– O să le plătiți! Cu ce o să le plătiți? Nu te mai lipești de Disconto...</p>
                  <p>– Ce-i aia?</p>
                  <p>– Aia-i aia, care știi dumneata de câte ori am spus eu, că o să se-nfunde odată cu cheltuielile nebunești, care pot pentru ca să zic că nici o țară nu s-a mai întâmplat, pentru ca să vie și să zică la un moment: nu mai am drept ca să mă împrumut fără voia dumitale! care atunci însemnează ca nu mai ești independentă nici la tine acasă, după ce ți-ai vărsat sângele ca să ajungem pentru ca să aibă fortificații și să poți zice la un moment dat: până aci! nu permit!</p>
                  <p>– În sfârșit, guvernul o să...</p>
                  <p>Nae mă-ntrerupe:</p>
                  <p>– Las' că și guvernul... Dumnezeu îl știe și pe el, care toate gazetele urlă în fiecare zi despre criza ministerială, pentru că nu se-mpacă, și numa intrigi și la conservatori și la liberali, în loc să facă un guvern de coaliție, cu toți bărbații de stat, care să le zică regele, mă-nțelegi, serios: vă ordon pentru ca să limpeziți situațiunea, fincă așa nu poate pentru ca să meargă, ca dumneata să tragi încolo și dumnealui încoace, fiincă, niciodată nu s-a-ntâmplat în alte țări, nici pe vremea fanarioților, putem pentru ca să zicem, nici înainte de independență, în detrimentul prestigiului, care trebuie toți să lupte, dacă e vorba să aibă pretenții de oameni politici... Dumneata nu vezi, cu chestia economiilor...</p>
                  <p>– Ba văz!</p>
                  <p>– Apoi, dacă vezi, ce mai umbli cu mofturi?</p>
                  <p>– Ba nu umblu de loc cu mofturi; e o chestie destul de grea.</p>
                  <p>– Economii? Hm! Zice că face economii... mofturi! și cu bugetul încărcat cu treizeci și șase de milioane, care mă prinz cu dumneata pe ce poftești că nu poate pentru ca să fie o realitate...</p>
                  <p>– Dacă e vorba de economii - zic eu - pentru ce nu desființăm armata, care?...</p>
                  <p>– Ce vorbești, domnule? se poate să spui astfel de absurdități?... tocmai acuma să desființăm armata?</p>
                  <p>– De ce nu?</p>
                  <p>– Dumneata nu vezi cum se încurcă lucrurile în politică, care nu poți pentru ca să știi de azi pe mâine cum poate pentru ca să devie o complicațiune... Dumneata nu vezi ce se petrece în China cu boxerii, și toată Europa nu poate pentru ca să se-nțeleagă; asta e o chestie mare, nu vorbi așa, îmi pare rău!</p>
                  <p>S-a răcorit binișor... Ceața s-a lăsat încet-încet peste capetele noastre, așezându-se iar la pământ. E târziu... Fanaragiul companiei de gaz a început să închidă becurile. Se face ziuă. Plătim și ne sculăm.</p>
                  <p>– Unde mergem? întreabă Nae.</p>
                  <p>– Eu - zic - mă duc spre casă.</p>
                  <p>– Ai la o simigerie, trebuie să scoață covrigi calzi.</p>
                  <p>– E târziu, Nae...</p>
                  <p>– Eu nu mă duc d-acu acasă, zice Nae... Mai umblu prin oraș... pân-o face.</p>
                  <p>– Cine să facă?</p>
                  <p>– Nevastă-mea.</p>
                  <p>– Ce?</p>
                  <p>– O apucase aseară durerile.</p>
                  <p>- !...</p>
                  <p>– Nu pot, monșer, pentru ca să stau când face... Mă plimb așa de colo până colo; mai beau o bere, un macmahon, un șvart, mai vorbesc cu un prietin, trece vremea; și când mă-ntorc... gata.</p>
                  <p>– Face greu?</p>
                  <p>– Știi, nici prea-prea, nici foarte-foarte. Ăl din urmă, Costică, a fost mai greu: i l-a scos cu fiarele...</p>
                  <p>- !!...</p>
                  <p>– Acu a venit doctorul, da' a zis că poate pentru ca să n-aibă trebuință de clește...</p>
                  <p>- !!...</p>
                  <p>În momentul când deschiz ochii cât pot mai mari, trece o birjă cu o damă. La lumina zorilor, Nae recunoaște desigur pe acea damă, pentru că începe să strige, luându-se după trăsură:</p>
                  <p>– Madam Ionescu!... Coană moașă! Madam Ionescu! </p>
                  <p>Dama întoarce capul, recunoaște și ea pe Nae și oprește trăsura.</p>
                  <p>– A făcut? întreabă Nae.</p>
                  <p>– Da, răspunde moașa.</p>
                  <p>– Ușor? întreb eu.</p>
                  <p>– Foarte ușor.</p>
                  <p>– Uf! adaog. Ce?</p>
                  <p>– Băiat.</p>
                  <p>Și trăsura moașei pornește.</p>
                  <p>– Bravo, Nae! să-ți trăiască!</p>
                  <p>– Mersi, asemenea... Ei, acu nu mai am grijă... Ai la simigerie...</p>
                  <p>Și mă ia la braț.</p>
                  <p>– Știi ce-ar trebui la noi? zice Nae.</p>
                  <p>– Ce?</p>
                  <p>– O tiranie ca în Rusia... Nu mai merge, mă-nțelegi, constituția, care aceea ce vezi că se petrece, nu poți pentru ca...</p>
                  <p>Zic:</p>
                  <p>– Nae! scuză-mă: e așa de târziu, care nu pot pentru ca să mai merg...</p>
                  <p>– Îmi pare rău...</p>
                  <p>– Mi-e așa de somn, care trebuie negreșit pentru ca să mă culc. La revedere.</p>
                  <p>M-am suit într-o birjă și l-am lăsat pe fericitul tată pentru ca să meargă singur la simigerie.</p>
               </div>
               <div type="div3">
                  <head>Întârziere</head>
                  <p>M-am suit, la Sinaia, în trenul 14, acceleratul care pleacă la ora 6 și 8 minute spre a ajunge în București la 9 și 10.</p>
                  <p>Am găsit, din norocire, un vagon de clasa a doua la coada trenului. E adevărat că vagonul din urmă al unui tren se clatină mai mult; în schimb însă, nu e priveliște mai plăcută, într-o călătorie cu drumul de fer, decât la fereastra din spatele trenului, lucru de care un amator se poate bucura foarte rar, fiindcă orice tren trebue să aibă la coadă un frânar de siguranță, și puține vagoane de călători sunt prevăzute cu frână de mână. Trenul a plecat din Sinaia la ora regulată și a ținut strict mersul reglementar până la Ploești. Am putut dar să mă bucur de o minunată priveliște, valea Prahovei desfășurându-se în fugă spre miază-noapte pe măsură ce trenul gonea spre miază-zi. De la Ploești, trenul de Predeal ca să apuce spre București schimbă frontul și, ca și cum ar vrea să se întoarcă înapoi, locomotiva se pune acolo unde până aci era coada trenului. Am voit să găsesc un alt vagon la capătul celălalt, care acum rămăsese coadă: n-am mai avut noroc; cea din urmă trăsură era un furgon de bagaje. M-am resemnat și m-am suit în același vagon în care gustasem destulă plăcere; și am făcut bine. Vagonul ne mai fiind în coadă, frânarul de siguranță îl părăsise, iar locul de la pavilionul de observație, unde e frâna, era acuma gol. M-am suit acolo și am putut vedea pe deasupra vagonului înaintaș și a locomotivei, linia în depărtare.</p>
                  <p>Am pornit regulat din Ploești la 8 și 8 și, menținând mersul reglementar, am intrat în stația Periș exact la 8 și 38. Trecând de la semnal spre stație, trenul și-a micșorat foarte simțitor viteza și în fața gării s-a oprit. Cui e obișnuit cu mersul trenurilor, o oprire în afară de cele prevăzute la itinerar îi dă de gândit... Știu că trenul 14 nu se oprește, la Periș... Mi-am închipuit numaidecât că un personaj important vrea să se urce de acolo. Dar trenul stă, și mi se pare că auz pe peron glasuri alarmate... Nu-mi închipuesc ce poate fi; în orice caz, pentru trenul nostru, cum linia este dublă până-n gara de Nord, și cum nu s-a oprit brusc, vreo primejdie nu-i probabilă.</p>
                  <p>Mă uit de la locul meu înainte. S-a cam înnoptat și nu se prea vede departe; dar semnalul luminos de la ieșire către București se vede închis — e lumină roșie. Mă cobor din vagon și împreună cu mine și alți pasajeri. Întrebăm pe impiegații de mișcare și aflăm cauza opririi trenului nostru: la ieșirea din Buftea, stația următoare, a deraiat un tren de marfă, care trecea de la București spre Ploești. Astfel, și linia noastră e închisă. Telegraful și telefonul lucrează între Buftea și Periș. Personalul mișcării mișună cu multă febrilitate. În sfârșit, aflăm care sunt dispozițiile luate de inspecția respectivă. Trenul nostru așteaptă aci, în Periș, trenul 122, care, venind din Moldova pe urma noastră, va ajunge aci la 9 și 20. Pasajerii din ambele trenuri se vor sui într-unul singur: acesta va porni spre Buftea, se va opri la locul catastrofei, și vom transborda: toate trenurile de la București se opresc în Buftea, ca să se-ntoarcă înapoi cu călătorii spre București; iar trenul nostru se va întoarce înapoi cu pasagerii de la trenurile spre Moldova și Brăila-Galați. Aproape un ceas trebuie să așteptăm trenul 122.</p>
                  <p>Pe când toată lumea se plimbă pe peron la răcoarea splendidei seri de vară, o cocoană scoate capul dintr-un vagon și strigă, către cine, nu se poate ști:</p>
                  <p>— Ce dracu, domnule! mult o să mai stăm aici?</p>
                  <p>Apoi, cu multă indignare:</p>
                  <p>— Ce dobitocie!</p>
                  <p>Personalul mișcării n-are vreme să răspunză cocoanii. Mă sui în vagonul unde se află acea damă și după ce o salut frumos, încep să-i explic toată împrejurarea: cum a deraiat trenul de marfă, cum trebue să se unească trenul 14 cu 122, cum o să transbordăm șcl.</p>
                  <p>— Să fie ai dracului! zice cocoana foarte supărată.</p>
                  <p>— Cine, coconiță? întreb eu.</p>
                  <p>— Dumnealor de la drumul de fer... De ce nu bagă de seamă!</p>
                  <p>— Ei! zic eu; nu se poate fără câte una de asta, dacă e odată drum de fer...</p>
                  <p>— Pentru că sunt dobitoci!... Și cât o să întârziem?</p>
                  <p>— Apoi, zic eu, cu manopera de aici, cu transbordarea de la Buftea, poate să întârziem vreo două ceasuri...</p>
                  <p>— Două ceasuri?.. Fir-ar ai dracului! Care va să zică, atunci, când ajungem în București?...</p>
                  <p>— Era să ajungem la 9 și 10... și acuma...</p>
                  <p>— Și acuma?</p>
                  <p>— Acuma o să ajungem pe la 11 trecute.</p>
                  <p>— Ce dobitocie!</p>
                  <p>— Și, dacă-mi dați voe, coconiță, de unde veniți d-voastră?</p>
                  <p>— Dela Vălenii-de-Munte.... Mă recomand: madam Sevastița Stănescu, născută Vasilescu.</p>
                  <p>— Sunteți din capitală?</p>
                  <p>— Da. Sunt măritată la Văleni, dar viu des la București, am părinți, Noi suntem din București... Dacă cunoști dumneata pe domnu Christache.</p>
                  <p>— Nu, zic, n-am onoare...</p>
                  <p>— Domnul Christache Vasilescu, casele ale frumoase din Popa Chițu... tata.</p>
                  <p>— N-am onoarea... Și... mergeți la București în plimbare...</p>
                  <p>— Nu; merg la dandist... am un dinte... Bine, frate, cât o să mai stăm aici?... că m-am plictisit... Fir-ar ai dracului!</p>
                  <p>— Iată, zic eu, sosește trenul de Moldova; acuma, numa să se aranjeze cu al nostru, și plecăm.</p>
                  <p>— Ce dobitocie!</p>
                  <p>După fel-de-fel de mișcări, care durează încă aproape un ceas, iată că plecăm încetinel.</p>
                  <p>— Bodaproste! zice cocoana. </p>
                  <p>E o damă de vreo treizeci de ani, foarte frumușică și bine făcută — afară de mâni, care poate n-ar strica să fie mai micșoare și, dacă trebue să judec după botine, și despre picioare aș îndrăzni să zic același lucru. E destul de șic îmbrăcată; un corsaj de mătăsică roșie, fustă de mătase neagră și o pălăriuță de mult gust...</p>
                  <p>— Ce încet umblă I... fir-ar ai dracului!</p>
                  <p>— Pe semne vă supără dintele; d-aceea vă grăbiți...</p>
                  <p>— A! nu mă supără! Da să-și bată joc de pasajeri așa!... Uite ce încet umblă!... Asta e mare dobitocie!</p>
                  <p>Am ajuns. Toți pasagerii ne dăm jos... Un hamal ia bagajul cocoanii; eu o ajut să se dea jos... E o priveliște destul de interesantă la locul catastrofei. Mormanul acela fantastic la lumina torțelor, activitatea personalului tehnic pentru curățirea liniei de cadavrele îngrozitor de mutilate ale vagoanelor, și restabilirea ei, forfoteala aceea, mișcările febrile ale luminilor de deosebite colori, toate acestea fac un minunat efect pitoresc. Întorcând ochii de la atâtea lumini, din partea dreaptă spre stânga, pe poteca mai puțin luminată, pe unde trecem ca să ajungem dincolo, la trenul de transbordare, văd că am perdut pe cocoana... Îmi pare rău, însă nu multă vreme, fiindcă de o dată o aud la câțiva pași înaintea mea:</p>
                  <p>— Fir-ați ai dracului, să fiți!</p>
                  <p>Se împiedicase cocoana în jurubița de sârme de pe marginea liniei și căzuse. Am alergat și am ajutat-o să se ridice...</p>
                  <p>— Fir-ar ai dracului, să fie!</p>
                  <p>Plecăm spre București... Linia e liberă de acuma... A! sfântă lipsă a obstacolelor!</p>
                  <p>— De-acu, zic, conița mea, într-o jumătate de ceas suntem în gara de Nord...</p>
                  <p>— Câte ceasuri să fie?</p>
                  <p>— 11 și 25.</p>
                  <p>— 11 și 25?... Fir-ar ai dracului!</p>
                  <p>— La 12 fără cinci, suntem în capitală.</p>
                  <p>— Ce dobitocie!</p>
                  <p>În adevăr, la ceasul spus coborîm. Cocoana se repede jos drăcuind și împingând pe hamal să meargă mai iute. </p>
                  <p>Eu, după dumneaei... Pe peron o întâmpină un tânăr și frumos ofițer de călărași, care o primește cu efuziune în brațe. Într-o clipă perechea trece pe ușa de ieșire, se suie într-o trăsură și: mână degrabă, birjar!</p>
                  <p>— Așa? zic eu... Am înțeles... Bun dandist are cocoana!</p>
                  <p>Mă sui și eu într-o birje... Mi-e foame... Birturile sunt închise acuma. Merg la o berărie să mănânc ceva... Pe cine aflu la berărie? Pe madam Sevastița Stănescu cu dandistul dumneaei, locotenentul. Mă așez pe trotoar la o masă alături de tânăra pereche. Cum mă vede, grațioasa damă mă recunoaște și întorcându-se către dandist:</p>
                  <p>— Lache, uite dumnealui este domnul din tren...</p>
                  <p>Pe urmă către mine, cu multă afabilitate.</p>
                  <p>— Recomand pe frate-meu, locotenent Pandele Vasilescu...</p>
                  <p>— Mersi, domnule, c-ai ținut așa de bună companie sorii-mi, îmi zice locotenentul... Nu luați loc cu noi?</p>
                  <p>— Mă rog...</p>
                  <p>— Zău, zice cocoana, dacă nu era domnul așa de amabil ca să conversăm, ce mă făceam eu atâtea ceasuri de urît?... Ce dobitocie! Închipuește-ți, Lache, la caracterul meu, trei ceasuri... Fir-ar ai dracului!!</p>
               </div>
               <div type="div3">
                  <head>Amicul X... </head>
                  <p>Un tip eminamente simpatic este amicul meu X... foarte bine cunoscut de noi toți bucureștenii. Cum să nu-l cunoaștem? ÎI întâlnim așa de adesea, pretutindeni: în somptuoasele saloane de elită, în sindrofiile modeste de mahala, la Capșa, la Gambrinus, la Zdrafcu, la Jockey și la cafeneaua Schreiber din Lipscani, în Orient-Express, în tramcar, în cupeu cu roate de cauciuc, pe jos în galoși — pretutindeni gata a te saluta cu toată afabilitatea și a-ți întinde cordial mâna lui, să fii mitropolit sau paracliser, general ori căprar, ministru ori comisionar de stradă, nobil, mojic, șcl.</p>
                  <p>Din cauza acestei mulțimi imense de varii cunoștințe, pe care știe să le cultive cu o artă superioară, X... devine pentru fiecare din noi cel mai prețios prieten. Frecuentând atâtea ș-atâtea cercuri diverse, cari-i sunt de o potrivă de familiare, se-nțelege câtă admirație trebuie să-mi inspire mie, care cunosc așa de puțină lume și care sunt așa de puțin introdus mai ales în cercuri de seamă, unde se-nvârtesc personaje ilustre.</p>
                  <p>El știe câtă admirație-mi inspiră, cât ascendent moral și intelectual exercită asupră-mi; de câte ori însă ne întâlnim amândoi, nu-mi arată niciun fel de mândrie care m-ar atinge; totdeauna modest, simplu și fără nici o pretenție, mă pune în curent cu tot ce se petrece în sferele înalte. Omul acesta pare că nu știe cât prețuiește pentru mine amiciția lui: nu-și face idee, de sigur, ce fericit sunt eu de când aflu de la dânsul importantele secrete ale zeilor.</p>
                  <p>Eu stau într-un local ieftin de consumațiune, într-o berărie populară, pierdut în mulțime, și mă gândesc: eu nu sunt un cine, eu sunt un ce; în masa omenirii, eu sunt un număr trecut la statistica populației, și poate chiar acolo trecut cu vederea, fiindcă, la ultimul recensământ al populației capitalei, mai la toți din mahalaua noastră au mers agenții cu catastifele, la mine n-au venit. Nu sunt vreun ambițios ; dar gândul acesta mă mâhnește... Să te vezi, să te înțelegi așa de mic, așa de nensemnat! Sub povara acestei gândiri, oftez și-mi aplec în jos fruntea cu umilință. Dar simț îndată o mână pe umărul meu încovoiat; ridic ochii; a! ce plăcere! este amicul meu X... Vine din cine știe ce sfere înalte, să-mi facă onoarea a sta într-o berărie populară alături cu mine. O strângere de mână cordială. Această strângere de mână îmi ridică imediat moralul.</p>
                  <p>Îl cunosc bine pe X... știu că are să mă înnobileze, să mă facă să am o mai bună părere de mine, comunicându-mi lucruri ce nu le poate ști un om care nu frecuentează decât lumea de jos, cum am zice, care nici la picioarele Olimpului nu poate s-ajungă vrodată. Cu respect și cu dragoste mă ridic și-i fac loc la masa mea, și nu mă așez pe scaun decât după ce el s-a așezat mai întâi. Amicul meu răsuflă, scoate batista și se șterge de sudoare; desigur, a venit pe jos. Fața-i e radioasă; clipește foarte semnificativ din ochi; de câte ori clipește așa, cu privirile parcă ar fi întoarse deandărătele către fundul magaziei cu gânduri și idei, sunt sigur că e plin de informațiuni de mare însemnătate, de o importanță capitală. Eu încep să palpit de nerăbdare: vreau cât mai iute să-l pornesc a da drumul neprețuitului izvor.</p>
                  <p>— Uf! zice amicul meu; grozavă căldură azi!</p>
                  <p>— Grozavă! zic eu.</p>
                  <p>— Ce mai nou?</p>
                  <p>— Ce să fie ? zic... Știu eu ?... De unde să știu eu ?... Eu să te întreb pe dumneata, nu dumneata pe mine.</p>
                  <p>Amicul meu zâmbește cu acea satisfacție pe care o simte orice om când i se face dreptate.</p>
                  <p>— De unde vii? întreb eu.</p>
                  <p>— De la Take...</p>
                  <p>Cetitorul nu știe, firește, de la care Take vine amicul meu X... Eu însă știu. Amicul meu X... care este în termeni familiari cu toată lumea, firește că nu va zice ca mine și ca dumneata, când am veni dela acel Take, că vine dela d-l Take Ionescu, ci zice pur și simplu:</p>
                  <p>— De la Take.</p>
                  <p>— Ei?...</p>
                  <p>— Nu vrea să între în combinație... Hotărît!.. Cât n-am stat de capul lui!.. Nu vrea și pace!..</p>
                  <p>—!</p>
                  <p>— ...Când intram la el, ieșea șeful...</p>
                  <p>Noi, eu și dumneata, zicem d-l Petre Carp, sau d-l Carp, când ne e mai degrabă; amicul meu X... zice și mai simplu: șeful.</p>
                  <p>— Ei?</p>
                  <p>— Șeful era bine dispus... zice: «Mergi la Take?» zic «Da!» zice: «Mai caută de-l convinge și tu, că pe mine m-a obosit!» și a plecat râzând. Nu-l știi pe șeful?...</p>
                  <p>— Nu! zic eu.</p>
                  <p>— ...Zeflemist... Am râs alaltăeri cu el la Continental!....</p>
                  <p>— !!...</p>
                  <p>— Era și Barbu...</p>
                  <p>— D-l Delavrancea?</p>
                  <p>— Da... și Nicu...</p>
                  <p>— D-l Filipescu?</p>
                  <p>— Ei, da! și Costică...</p>
                  <p>— ?...</p>
                  <p>— Costică Arion... Costică ar fi vrut mai bine justiția; dar nu-l știi pe șeful? cu șeful nu se discută.</p>
                  <p>O pauză, în timp ce nu știu cum să admir mai mult pe acest om, care, stând la mijloc, pe când de o parte îi stau atâtea personaje strălucite, de altă parte îmi permite să stau eu. Iată cum te ridică prietenia unui așa bărbat!.. Rup tăcerea, și, timid:</p>
                  <p>— Frate, a adevărat că or să scază lefurile?</p>
                  <p>— Nu se știe nimic pozitiv până acuma. Tocmai de asta vorbeam ieri cu Alexandru...</p>
                  <p>Amicul meu vede că-l privesc cu ochii unui om care nu-nțelege și: </p>
                  <p>— Cu Alexandru... cu Marghiloman... EI nu e de părere să se-ntindă prea mult coarda economiilor; el crede că trebuesc studiate mijloacele de a crea izvoare de producție. <hi rend="italic">Du reste</hi>, asta este și părerea șefului și a lui Nicu, în fine a tutulor.</p>
                  <p>O trăsură trece pe dinaintea berăriei unde ne aflăm Ia masă. În trăsură este un domn cu barbete... Parcă l-aș cunoaște... L-am văzut tot în trăsură, mi se pare, la o paradă, când s-au deschis Camerele... Amicul meu salută foarte familiar pe domnul din trăsură, care, uitându-se în altă parte, nu bagă de seamă și nu răspunde la salut.</p>
                  <p>— Aha! zice amicul meu. A venit și el... Azi, mâne, se isprăvește cu formarea cabinetului.</p>
                  <p>— Care el?</p>
                  <p>— Nu l-ai văzut când l-am salutat?... Costică.</p>
                  <p>— A! ăsta e Costică Arion? zic eu; îl credeam mai tânăr.</p>
                  <p>Amicul meu râde cum se râde de un ignorant.</p>
                  <p>— Nu Costică Arion... Costică Ollănescu.</p>
                  <p>— A!... Ei cum s-aude că o sa se combine, dacă nu intră și d-l Take Ionescu?</p>
                  <p>— Apoi, dragă, dacă până Ia urmă nu l-om putea convinge pe Tăkiță, lucrul este hotărît așa: Șeful, prezidenția și finanțele; Maiorescu, justiția; Alexandru, externele; Costică, instrucția.</p>
                  <p>— Care Costică?</p>
                  <p>— Arion... Costică, internele.</p>
                  <p>— Ălălalt...</p>
                  <p>— Ollănescu... Nicu, domenele, și Ionaș, lucrările publice.</p>
                  <p>— La război, cine?</p>
                  <p>— Jac. Jac și Ionaș rămân... Câte ceasuri sunt?..</p>
                  <p>— Cinci și zece.</p>
                  <p>— <hi rend="italic">Sapristi!</hi> zice amicul meu, sărind din loc. E târziu, te las. Am promis lui Nicu să merg cu el la Sinaia. Acceleratul pleacă la 5 și 40. Mai am numai o jumătate de ceas, și trebue să trec și pe la Barbu, să-i spui să nu uite de ce-a vorbit cu Nababul. Am două halbe și un corn... plătește tu... Mă grăbesc... La revedere!... </p>
                  <p>A doua zi, duminecă, la șase dimineața, mă sui într-un vagon de clasa a treia, în trenul de plăcere pentru Sinaia. Pe cine găsesc în vagon? pe amicul X... vorbind politică cu mai mulți negustori, care îi sorb cu mult nesaț vorbele prețioase. Cum mă vede:</p>
                  <p>— M-am încurcat aseară la vorbă cu Barbu și am scăpat trenul.</p>
                  <p>Apoi, urmând vorba începută, către negustori:</p>
                  <p>— Eu i-am spus: ghenerale, nu te grăbi...</p>
               </div>
               <div type="div3">
                  <head>Mitică</head>
                  <p>Apărut în 1900</p>
                  <p>– Mitică... și mai cum?</p>
                  <p>– E destul atâta: Mitică - de vreme ce și dumneata îl cunoști tot așa de bine ca și mine. Firește că trebuie să-l cunoaștem: îl întâlnim atât de des - în prăvălii, pe stradă, pe jos, în tramvai, în tramcar, pe bicicletă, în vagon, în restaurant, la Gambrinus - în fine pretutindeni.</p>
                  <p>Mitică este bucureșteanul <hi rend="italic">par excellence.</hi> Și fiindcă Bucureștii sunt un mic Paris, și Mitică, se-nțelege, este un mic parizian.</p>
                  <p>El nu e nici tânăr, nici bătrân, nici frumos, nici urât, nici prea-prea, nici foarte-foarte; e un băiat potrivit în toate; dar ceea ce-l distinge, ceea ce-l face să aibă un caracter marcat este spiritul lui original și inventiv.</p>
                  <p>Mitică este omul care pentru fiecare ocaziune a vieții găsește un cuvânt de spirit la moment, și pentru asta simpaticul parizian al orientului este foarte căutat și plăcut în societate.</p>
                  <p>Mitică are o magazie, un arsenal, o comoară de vorbe, de întrebări, de răspunsuri, cari fac deliciile celor ce au fericirea să-l cunoască.</p>
                  <p>Mai cu seamă pe provinciali, micul nostru parizian îi epatează cu verva lui scânteietoare.</p>
                  <p>El, de exemplu, inventează pe negândite vorbe ca:</p>
                  <p>"Cea mai frumoasă fată din lume nu poate da decît ce are!"</p>
                  <p>sau:</p>
                  <p>"Viața este un vis, moartea o deșteptare!"</p>
                  <p>ori:</p>
                  <p>"Ei! madam Popescu, nu există roză fără spini!"</p>
                  <p>Închipuiți-vă ce efect fac toate astea asupra spiritului doamnei Popescu!</p>
                  <p>Dar toate astea sunt vorbe sentimentale, lirice, melancolice, și deși și-n genul acesta Mitică este destul de tare, e încă și mai tare în genul ușor, picant și ironic.</p>
                  <p>"În genul acesta, cel puțin, pot pentru ca să zic că nu am rival!" zice Mitică - și cu drept cuvânt.</p>
                  <p>Exemple...</p>
                  <p rend="center">*</p>
                  <p>Când n-are tutun, îți cere "o țigară... suvenir".</p>
                  <p rend="center">*</p>
                  <p>Când merge să se-mprumute cu bani:</p>
                  <p>– Unde ai plecat, Mitică?</p>
                  <p>– La vânătoare de lei.</p>
                  <p rend="center">*</p>
                  <p>Îi zici:</p>
                  <p>– Mitică, faci cinste?</p>
                  <p>– Nu pot, monșer, că mă strânge un ciorap.</p>
                  <p rend="center">*</p>
                  <p>Până în anul 1900, când mă-ntâlnea la Sf. Vasile, îmi zicea:</p>
                  <p>– De un an nu te-am văzut!</p>
                  <p>Dar în anul acela l-am găsit în seara de 31 decembrie la Gambrinus, tot acolo l-am întâlnit a doua seară, la 1 ianuarie.</p>
                  <p>L-am salutat; s-a făcut că nu mă cunoaște. După multă stăruință, și-a adus în fine aminte cine sunt:</p>
                  <p>– Scuză-mă, neică - a zis Mitică - te uitasem: e un secol de când nu ne-am mai văzut!</p>
                  <p rend="center">*</p>
                  <p>Ceri într-o băcănie:</p>
                  <p>– Băiete, o țuică!</p>
                  <p>– Nu-i da, domnule, c-o bea! zice Mitică.</p>
                  <p rend="center">*</p>
                  <p>– Am deseară lojă la operă; mergi cu mine? zice Mitică.</p>
                  <p>– Merg... Ce se cântă?</p>
                  <p>– Relaș, în cinci acte!</p>
                  <p rend="center">*</p>
                  <p>Intri la Gambrinus; te apropii de Mitică și-l saluți; el îți răspunde amabil:</p>
                  <p>– Adio!</p>
                  <p>Îl saluți la plecare; el îți răspunde:</p>
                  <p>– Să-mi scrii!</p>
                  <p rend="center">*</p>
                  <p>– Ai parale, Mitică?</p>
                  <p>– Nu umblu cu metal; mi-e frică de trăznet.</p>
                  <p rend="center">*</p>
                  <p>– Birjar! slobod? întreabă amicul nostru.</p>
                  <p>– Da, conașule!...</p>
                  <p>– Atunci, du-te-acasă.</p>
                  <p rend="center">*</p>
                  <p>– Dă-mi cusurul, zic negustorului.</p>
                  <p>– Nu-i da, d-le, întrerupe Mitică; dumnealui n-are nici un cusur.</p>
                  <p rend="center">*</p>
                  <p>Un prieten ghindoc se-ntinde să-și ia pălăria dintr-un cuier prea nalt. Mitică îi strigă:</p>
                  <p>– Pune o coală de hârtie sub picioare!</p>
                  <p rend="center">*</p>
                  <p>Mitică zice despre un prietin destituit:</p>
                  <p>– L-a-naintat...</p>
                  <p>- ...?</p>
                  <p>– L-a făcut inginer de poduri...</p>
                  <p>Și când e în culmea vervei adaogă:</p>
                  <p>- ...detașat cu serviciul în Cișmegiu: dă muștele afară!</p>
                  <p rend="center">*</p>
                  <p>Te plângi lui Mitică de cine știe ce; el nu vrea să te asculte, fiindcă "petiție fără timbru nu se primește".</p>
                  <p rend="center">*</p>
                  <p>La restaurant:</p>
                  <p>– Iaurt ai? întreabă el.</p>
                  <p>– Este...</p>
                  <p>– Dă-mi vreo câțiva centimetri.</p>
                  <p rend="center">*</p>
                  <p>În loc de "usturoi", zice "vanilie sârbească", în loc de "vin", zice "flanelă de Drăgășani", și-n loc de "bilet de bancă", "poza lui Traian".</p>
                  <p rend="center">*</p>
                  <p>Când pleacă pe jos, te invită:</p>
                  <p>– Hai, că te iau în dreapta.</p>
                  <p rend="center">*</p>
                  <p>Mitică se urcă pe platforma dinainte a tramvaiului electric; vagonul pornește; în culmea vitezei, deodată amicul nostru strigă manipulantului:</p>
                  <p>– Oprește! ți-a căzut biciul!</p>
                  <p rend="center">*</p>
                  <p>Mitică stă cu mai mulți prietini în colț la Continental, pe Piața Teatrului. Un prietin salută și sare pe platforma din urmă a tramvaiului, care merge către Sf. Gheorghe.</p>
                  <p>– Arde-l, birjar! strigă Mitică.</p>
                  <p rend="center">*</p>
                  <p>– În toiul alegerilor, unde-și pune Mitică al meu candidatura?</p>
                  <p>– La Bucureștii-Noi.</p>
                  <p>– La ce colegiu?</p>
                  <p>– La colegiul al patrulea.</p>
                  <p rend="center">*</p>
                  <p>Te doare măseaua. Ce doctorie îți recomandă Mitică?</p>
                  <p>– Rădăcină de clește.</p>
                  <p rend="center">*</p>
                  <p>Ai cerut o bere și o lași să-i treacă puțin spuma; Mitică zice:</p>
                  <p>– Bea-ți berea, că se răcește.</p>
                  <p rend="center">*</p>
                  <p>La Gambrinus:</p>
                  <p>Mitică, la plecare, către băiatul care a servit:</p>
                  <p>– Băiete, mi se pare că mi-a picat o băncuță; vezi, dacă o găsești mi-o dai înapoi deseară; dacă nu, ia-o tu bacșiș.</p>
                  <p rend="center">*</p>
                  <p>– Câte ceasuri sunt, Mitică?</p>
                  <p>– Câte a fost ieri pe vremea asta.</p>
                  <p rend="center">*</p>
                  <p>– Apropo - zice Mitică - de câți ani ești?</p>
                  <p>– De... atâția.</p>
                  <p>– Tocmai cât măgarul mitropolitului!</p>
                  <p rend="center">*</p>
                  <p>Ți-ai cumpărat o blană nouă. Te întâlnești cu Mitică. În loc de "s-o porți sănătos!" îți zice:</p>
                  <p>– Bravos! blană ai; acuma, junghi îți mai trebuie!</p>
                  <p rend="center">*</p>
                  <p>– Ți-aș face curte, domnișoară - zice Mitică unei tinere telegrafiste - dar vai! n-am curaj; ah! știu cât ești de crudelă!</p>
                  <p>– Cum, domnule Mitică? de unde știi?</p>
                  <p>– Parcă eu n-am aflat cum bați depeșile!</p>
                  <p rend="center">*</p>
                  <p>Mitică te roagă să pui o vorbă bună la Ministerul de Război, dacă ai vreun prieten, ca s-o numească pe soacră-sa "moașă militară".</p>
                  <p rend="center">*</p>
                  <p>Trenul de plăcere merge-ncet; Mitică zice:</p>
                  <p>– A ostenit caii.</p>
                  <p>Ori, mai bine:</p>
                  <p>– A uitat să dea grăunțe la cai!</p>
                  <p>Trenul se oprește la o stație; Mitică:</p>
                  <p>– A oprit, să le dea apă.</p>
                  <p rend="center">*</p>
                  <p>E polei. Cade un domn. Mitică strigă:</p>
                  <p>– Chegle-carambol!</p>
                  <p>Cade o doamnă:</p>
                  <p>– S-a rupt gazometrul!</p>
                  <p>Ș. cl., ș. cl., ș. cl.</p>
                  <p>Al dracului Mitică!</p>
               </div>
               <div type="div3">
                  <head>Moftul român </head>
                  <p>— Moftul român a înviat!</p>
                  <p>— Adevărat a-nviat!</p>
                  <p>Iată cuvintele cu cari trebuie să se salute în aceste zile de sărbători toți nepoții divului Traian, toți aceia în vinele cărora curge sânge de roman.</p>
                  <p>Să mai așternem aci o programă a Moftului român, credem de prisos. Sunt opt ani acu de când această foaie a văzut lumina pentru întâia dată. Voim a fi consecvenți, și astfel dăm drept program aceleași linii pe cari le-am pus în fruntea acestei foi la prima-i apariție.</p>
                  <p>Eu: Ce mai spun gazetele, nene? </p>
                  <p>Nenea: Mofturi !</p>
                  <p rend="center">*</p>
                  <p>Eu: Ce era azi la Cameră? </p>
                  <p>D. deputat: Mofturi !</p>
                  <p rend="center">*</p>
                  <p>Un cerșetor degerat: Fă-ți pomană: mor de foame! </p>
                  <p>U n domn cu bundă: Mofturi !</p>
                  <p rend="center">*</p>
                  <p>Un june cu revolverul în mână: Acrivițo! dacă nu mă iubești, mă omor!</p>
                  <p>D-ra Acrivița (făcând două gropițe asasine în obraji): Mofturi!</p>
                  <p rend="center">*</p>
                  <p>Dr. Babeș: Feriți-vă de apa nefiltrată: are germenii tutulor boalelor.</p>
                  <p>Un mitocan (fudul): Mofturi!</p>
                  <p rend="center">*</p>
                  <p>Eu: Dar domnii X... Y... Z... n-au nici un merit, nici o capacitate, nici un talent spre a fi puși în fruntea unor instituțiuni cari... și în sfârșit despre onestitate... de!</p>
                  <p>Un amic (tăindu-mi vorba și dând din umeri): Mofturi!</p>
                  <p rend="center">*</p>
                  <p>Pacientul (foarte impacient): Doctore, mor! </p>
                  <p>Doctorul (foarte liniștit): Mofturi !</p>
                  <p rend="center">*</p>
                  <p>Librarul: Iată o carte nouă, foarte interesantă. </p>
                  <p>Un june cult (dând cu dispreț volumul la o parte): Moft!</p>
                  <p rend="center">*</p>
                  <p>Un ipohondru: Ar trebui mai multă îngrijire: doamne ferește! să nu ne pomenim la primăvară cu ciuma! </p>
                  <p>D. primar (foarte serios): Mofturi!</p>
                  <p rend="center">*</p>
                  <p>Un cetățean: Săriți! </p>
                  <p>D. procuror (grăbindu-se să suie la club): Mofturi!</p>
                  <p rend="center">*</p>
                  <p>Eu: Eu crez că de astă dată guvernul a avut dreptate. </p>
                  <p>Un pesimist suprimat (scrâșnind fieros): Mofturi!</p>
                  <p rend="center">*</p>
                  <p>Eu: Trebuie să mărturisim, cu toată părerea de rău, că în administrație... uneori se fură foarte des.</p>
                  <p>Un optimist rămas în slujbă (zâmbind foarte blajin): Mofturi!</p>
                  <p rend="center">*</p>
                  <p>Un orator opozant: Câteodată, autoritățile... prin abuz de putere, se întâmplă prea de multe ori să comită... </p>
                  <p>Un ministru: Mofturi!</p>
                  <p rend="center">*</p>
                  <p>Un tată de familie: Am auzit că de la o vreme se-ntinde printre o seamă de tineri din București niște apucături oribile. </p>
                  <p>Un altul cu mai mulți copii (râzând): Mofturi !</p>
                  <p rend="center">*</p>
                  <p>X...: Mâine seară e o eclipsă de lună. </p>
                  <p>Z...: Mofturi!</p>
                  <p rend="center">*</p>
                  <p>Iar Eu: A propos, iese o gazetă nouă. </p>
                  <p>Publicul: Moft !</p>
                  <p rend="center">*</p>
                  <p>Moft! Mofturi!</p>
                  <p>O, Moft! tu ești pecetea și deviza vremei noastre. Silabă vastă cu nețărmurit cuprins, în tine încap așa de comod nenumărate înțelesuri: bucurii și necazuri, merit și infamie, vină și pățenie, drept, datorie, sentimente, interese, convingeri, politică, ciumă, lingoare, difterită, sibaritism, vițiuri distrugătoare, suferință, mizerie, talent și imbecilitate, eclipse de lună și de minte, trecut, prezent, viitor — toate, toate cu un singur cuvânt le numim noi românii moderni, scurt: MOFT.</p>
                  <p>În genere națiile mari au câte un dar sau vreo meteahnă specifică: englezii au spleenul, rușii nihilismul, francezii l’engouement, [...] spaniolii morga, italienii vendetta etc.; românii au Moftul! </p>
                  <p>Trăiască dar Moftul român!</p>
                  <p>Foaia ce reapare astăzi, cu titlul ei eminamente național, sperăm că va fi formula sinceră și exactă a spiritului nostru public.</p>
                  <p>Și acuma, dragă Moftule, mergi iar de-ți fă și tu rostul în lumea asta. Locul tău aici este, a ta e vremea de astăzi.</p>
                  <p>Aruncându-te din nou la lumină, strigăm cu toată căldura: Dumnezeul părinților noștri, el care a știut totdeauna să protege România, aibă-te în sfânta sa pază! deie-ți norocul ce-l merită orice moft român pe acest pământ stropit cu sângele martirilor de la 11 iunie 1848, 11 fevruarie 1866, 8 august 1870 și 14 martie 1888 ș. cl., ș. cl.</p>
                  <p>Publicului român, care-ți este tot sprijinul, îi zicem: ajută-ne și Dumnezeu te va ajuta; iar ție-ți dorim: Moftul român să fii, dar caută pe cât se poate de nu fi moft!</p>
               </div>
               <div type="div3">
                  <head>Lache și Mache </head>
                  <subtitle>Nuvelă</subtitle>
                  <p>Multe și mărunte s-au vorbit despre inseparabilii Orest și Pilad din anticitate, însă, cu drept cuvânt, vremurile de acum se vor mândri cu povestirea istoriei lui Lache și Mache, căci în adevăr acești doi oameni nu pot avea decât una și aceeași istorie: ei vor da exemplu veacurilor viitoare despre puterea prieteșugului.</p>
                  <p>Cine a cunoscut pe unul a cunoscut și pe celălalt, fiindcă amândoi mai aproape trăiesc, mai aproape dorm, decât chiar frații cei lipiți din Siam.</p>
                  <p>Cine zice Lache zice Mache și viceversa. Cel dântâi s-a născut la Severin tot în ziua și ceasul în care a văzut cel d-al doilea lumina la Dorohoi: pe amândoi i-a tras ața la București, pentru a îmbrățișa cariera de copist.</p>
                  <p>Dacă la vreo răspântie vezi arătându-se mutra unuia, așteaptă puțin și vei vedea și pe celălalt, care, întârziind pentru cine știe ce, își grăbește pasul ca să-și ajungă jumătatea; în adevăr jumatate, căci Lache și Mache nu sunt decât unul și același în două fețe, doime de o ființă și nedespărțită.</p>
                  <p>Viața lor seamănă foarte mult cu un sistem solar dublu, în care fiecare joacă pe rând rolul centrului, pe când celălalt i se rotește împrejur. Când buzunarul lui Lache înfățișează o greutate oarecare, dânsul este soarele sistemului, iar Mache planeta respectivă. A doua zi însă vedem că Mache strălucește cu jiletca palpitândă, iar Lache gravitează în spațiu, urmându-l foarte ascultător.</p>
                  <p>Amândoi fumează, însă nici unul nu are tabachere, și de aceea nici nu cumpără tutun, fiindcă s-ar usca în buzunar. Astfel când Mache se întâmplă să-ți ceară o țigară, trebuie să-i dai două, sau daca nu, dânsul face o țigară venerabilă de senator, și după ce-ți mai ia și câteva foițe de hârtie, merge să-mpartă prada cu celălalt.</p>
                  <p>Dacă vreun cunoscut voiește să cinstească cu o cafea pe Lache, acesta refuză cinstea în favoarea lui Mache, și astfel cunoscutul e silit să-i cinstească pe amândoi.</p>
                  <p>La teatru merg câteodată amândoi la galerie cu un singur franc: unul plătește, iar celălalt intră pe mofturi cu contramarca aceluiași bilet.</p>
                  <p>Biliard nu joacă niciodată, fiindcă în orice caz tot o jumătate din ei ar trebui să păgubească — ar fi absurd ca și când ar conspira tatăl împotriva fiului, ori sf. duh împotriva tatălui. Când au poftă de joc, unul ia la carambolaj pe vreun ageamiu vădit, și cât ține partida, cel ce nu joacă stă împrejurul biliardului, făcând toate chipurile ca să demoralizeze pe adversarul jumătății sale.</p>
                  <p>Pentru că-și plătesc cinstit datoriile, când și le pot plăti, Lache și Mache se bucură de oarecare credit la cafeneaua unde beau regulat, mai de multe ori nu cu banii lor, cafea după masă. De aceea și chelnerul îi trece pe o singură foaie a catastifului, la una și aceeași partidă. Când datoria a atins o cifră prea mare, trecând spre exemplu peste doi lei, atunci cel care intră întâi pe ușa cafenelii — acela fiind deocamdată soarele sistemului — plătește socoteala.</p>
                  <p>Lache și Mache sunt tineri cu carte; ei știu de toate câte nimic, așa sunt adevărații enciclopediști. Lache este înalt la închipuire, Mache e adânc. Așa dânșii iau parte cu mult succes la toate discuțiile ce se ivesc la cafeneaua lor obișnuită: poezie, viitorul industriei, neajunsurile sistemei constituționale, progresele electricității, microbii, Wagner, Darwin, Panama, Julie la Belle, spiritism, fachirism, l’Exilée ș.cl., ș.cl.</p>
                  <p>În cea dântâi săptămână după luarea lefii, principiele lor se întemeiază: pe recunoașterea ordinii și scopului providențial în mersul omenirii; pe adevărul că omul nu este numai o vită, care trăiește pentru a mânca și a bea, ci un agent dumnezeiesc, însărcinat cu o misie înaltă în complexul universului; pe necesitatea guvernului aflător la putere; în fine, pe temeiuri pur conservatoare.</p>
                  <p>Deodată însă cu ieșirea celor din urmă gologani din jiletcile lor, Lache și Mache părăsesc aceste principii „uzate" și „falșe"; atunci lumea și omenirea sunt numai o confuzie fără plan nici ordine; guvernele toate sunt rele, dar cel mai rău e cel de față; omul este un joc nenorocit al oarbei întâmplări, o victimă a societății — principii aproape anarhiste — totul se stinge într-un mormânt! — amar scepticism!</p>
                  <p>„Mănâncă și bea, Lache ori Mache! că cu atâta ai să te alegi!" își zic ei adânc blazați.</p>
                  <p>Din nenorocire, ei își dăruiesc așa moderne povețe tocmai după o săptămână de la luarea lefii.</p>
                  <p>Și cine și-ar închipui că această inestricabilă armonie a lor era cât p-aci să se strice odată.</p>
                  <p>Lache era înamorat și își făcea curtea în mahalaua depărtată a slăbiciunii sale, însoțit de Mache. Persoana — din greșală, desigur — începu să palpiteze pentru acesta.</p>
                  <p>Imprudenta, la biletul anonim al unuia, răspunse celuilalt:„D-sale d-lui Mache, funcționar". Adresantului îi fu peste putință să disimuleze, față cu nefericitul prietin, aerul de satisfacție pe care-l dă omului orice triumf de care el nu era sigur. Figura adresantului era radioasă, a lui Lache lugubră: pentru întâia oară de când se cunoșteau, cele două chipuri avură două deosebite feluri de expresie — și ce deosebire fatală!</p>
                  <p>De aci, urmă grozavul fenomen al rupturei prieteșugului lor. În acea zi, vremea s-a stricat, cerul s-a turburat, și cu trăsnete înfricoșate a căzut ploaie și piatră cât oul de gâscă asupra Bucureștilor, după care s-a arătat pe cer și o cometă cu coada zbârlită, spre marea indignare a astronomilor români, cari uitaseră s-o treacă la calendarul anului.</p>
                  <p>În seara acelei zile nefaste, Lache, bând trist și zdrobit cafeaua, a fost întrebat cu mult interes de toți mușteriii și chelnerii din cafenea, că ce s-a făcut Mache. El răspundea cu adâncă amărăciune și cu glasul înecat:</p>
                  <p>„De unde pot pentru ca să știu eu?... Nu știu!"</p>
                  <p>Pentru a o suta oară era să i se adreseze aceeași întrebare, la care probabil el ar fi răspuns cu aceleași amare cuvinte, când Mache, plouat ca un cotoi aventurier, intră în cafenea: nu se văzuseră de douăzeci și trei de ceasuri și trei sferturi! Aceea ce se petrecu în momentul acela între ei nu se poate scrie cu nici un fel de condei. Amândoi cu lacrimi în ochi se repeziră în brațe unul la altul cum se repede fierul la magnet:</p>
                  <p>— Lache!</p>
                  <p>— Mache!</p>
                  <p>Atunci, cerul se-nsenină de tot, trăsnetele și grindina se depărtară, iar steaua cu coadă pieri de pe cer, spre marea mulțumire a astronomilor români, cari se mângâiară, că, dacă uitaseră a o prevesti la călindarul anului, nu fusese cel puțin decât o cometă neserioasă.</p>
               </div>
               <div type="div3">
                  <head>Tren de plăcere</head>
                  <p>1900</p>
                  <p>S-a hotărât, care va să zică…</p>
                  <p>Madam’ Georgescu – Mița Georgeasca – cu d. Georgescu – Mihalache – pleacă la Sinaia cu trenul de plăcere. Însă, de mult madam’ Georgescu a promis „puiului“ să-l ducă odată și pe el la Sinaia; prin urmare, trebuie să-l ia și pe puiul; dar puiul nu merge nicăieri fără „gramamà“; prin urmare, și pe gramamà trebuie s-o ia. Puiul este mititelul Ionel Georgescu, în etate de cinci anișori împliniți, unicul fruct până astăzi al amorului părinților săi; iar gramamà este cocoana Anica, mamița mamițichii puiului.</p>
                  <p>Trenul de plăcere pleacă din Gara de Nord sâmbătă după-amiazi, la orele trei fără cinci. Sâmbătă, așadar, de la amiazi, amândouă aceste doamne încep să se pregătească de plecare. Madam’ Georgescu este pe deplin stabilită asupra toaletei sale: bluza vert-mousse, jupa fraise écrasée și pălăria asortată; umbre­luța a roșie, mănușile albe și demibotinele de lac cu cataramă; ciorapii de mătase vărgați, în lungul piciorului, o bandă galbenă și una neagră, despărțite cu câte un fir stacojiu. Cocoana Anica se-mbracă în negru, așa se-mbracă dumneei de când a pierdut pe răposatul Nicula; coloare deschisă n-a mai purtat, decât acuma, de curând, barej conabiu la cap. Cât despre puiul, nici nu mai încape discuție – el va purta la Sinaia uniforma de ofițer de vânători ca prințul Carol. Până să potrivească mamița pe madam’ Georgescu, până să-mbrace pe puiul și să-i puie sabia, iată că s-a făcut ceasul două fără douăzeci. La ceasurile două fără un sfert, iată că sosește și d. Georgescu cu un muscal cu cauciuc. Cum intră și dă cu ochii de gramamà, strigă:</p>
                  <p>– Cocoană! încă n-ai plecat? să știi c-ai pierdut trenul? Până s-ajungi la tramvai, cum umbli d-ta; până să-l apuci, că poate n-ai noroc să-ți treacă tocmai atunci; până să ajungi la gară, – s-a isprăvit! n-are să te-aștepte trenul pe dumneata…</p>
                  <p>Apoi, văzând pe gramamà că tăndălește căutând niște chei:</p>
                  <p>– N-auzi, cocoană, că scapi trenul?</p>
                  <p>Cocoana Anica pornește, și madam’ Georgescu după ea:</p>
                  <p>– Mamițo, știi unde am vorbit să ne-ntâlnim: în salon de clasa-ntâi… Ai auzit ?</p>
                  <p>Gramamà a plecat să caute tramvaiul. D. Georgescu cu familia și cu un coșuleț elegant de provizii – salam, opt ouă răscoapte, un pui fript, două jimble, sare, piper, în sfârșit tot ce trebuiește – se urcă în birjă și:</p>
                  <p>– La gară, gaspadin!</p>
                  <p>De douăzeci și cinci minute, familia Georgescu stă în salon de clasa-ntâi, și gramamà nu mai sosește. Ceasornicul arată două și jumătate… Madam’ Georgescu începe să devie im­paci­entă. Trei fără douăzeci și cinci… Mai sunt douăzeci de minute; la casă se dau bilete, și cocoana Anica nu mai vine. D. Georgescu începe a bănui că n-are să trebuiască a mai lua patru bilete, poate că trei or s-ajungă, și pornește din salonul de așteptare să meargă la ghișet. Dar în ușă-ntâlnește piept în piept pe gramamà, care nu mai poate de gâfâială.</p>
                  <p>– Uf! nu mai poci! zice cocoana Anica.</p>
                  <p>Dar d. Georgescu îi numără parale potrivite pentru un bilet de dus și-ntors clasa III, și-i arată ghișetul respectiv.</p>
                  <p>Peste câteva minute, trenul zboară-nspre Carpați.</p>
                  <p>– Biletele, vă rog, domnilor, zice politicos conductorul, intrând în primul vagon de clasa-ntâia.</p>
                  <p>D. Georgescu arată două bilete.</p>
                  <p>– … Mititelul… al dv. ? întreabă conductorul arătând pe ofițerașul de vânători, care s-a suit cu picioarele pe bancheta de catifea.</p>
                  <p>– Da ! dar n-a-mplinit patru ani… Nu trebuie să ne-nveți dumneata pe noi regula, zice madam’ Georgescu.</p>
                  <p>Conductorul salută politicos și trece mai departe.</p>
                  <p>– I-ai spus mamiții (întreabă discret madam’ Georgescu pe consoartele dumneaei) să bage de seamă să nu-i fure cineva coșul?</p>
                  <p>D. Georgescu dă din cap și se mulțumește să zică numa:</p>
                  <p>– Hâhî !</p>
                  <p>Mai discret încă, întreabă d. Georgescu pe consoarta d-sale:</p>
                  <p>– I-ai dat ceva parale?</p>
                  <p>Madam’ Georgescu răspunde consoartelui tot așa de laco­nic cum i-a răspuns și dânsul.</p>
                  <p>– Cât ?</p>
                  <p>Madam’ Georgescu arată mâna cu cele cinci degete răsfi­rate: cinci – adică, o băncuță.</p>
                  <p>Treizeci de bani, tramvaiul de la Zece Mese până la gară: care va să zică gramamà are încă douăzeci de bani pentru ca să cumpere două legături de vișine la Comarnic. Și-n adevăr, le și cumpără, și le și mănâncă pe jumătate până la Valea Largă, cu sâmburi cu tot. Trenul sosește la Sinaia regulat. Lume – destulă. Dar cu toată-mbulzeala, cine știe să-și facă un plan bine hotărât nu se rătăcește niciodată. Familia Georgescu știe perfect ce are să facă pas cu pas și minută cu minută. Astfel, madam’ Georgescu, cu d. Georgescu și cu puiul se urcă-n birjă și merg drept la parc, unde muzica militară cântă cadrilul Les petits cochons, să se asigure de o odaie cu două paturi la Regal; iar gramamà cu coșul merge la Mazăre, să se asigure de o odaie cu un pat: e atât de aproape Mazăre de gară, că nu face pentru ca să mai dai parale la birjă. D. Georgescu însă dă unui băiat un ban, să ducă după gramamà coșul.</p>
                  <p>S-a întunecat… Lămpile electrice încep a sclipi. Puiului i-e foame. D. Georgescu lasă pe madam’ Georgescu pe o bancă în aleea principală, unde e toiul promenadei de lume bună, și pleacă cu puiul la gramamà. Fatalitate! La otel Mazăre, i se spune că n-a fost odaie goală și că a trimes-o pe jupâneasa la otel Manolescu, devale. D. Georgescu coboară cu bravul ofițe­raș de vânători, care este foarte obosit și flămând. La Manolescu, iar fatalitate! n-a fost odaie goală, și a trimis-o pe jupâneasa la otel Voinea, în Izvor. D. Georgescu suie cu bravul ofițeraș, după ce i-a cumpărat o franzelă și i-a dat să bea apă. Trecând spre Izvor, se abate prin parc să spuie lui madam’ Georgescu, nu cumva să-și piarză răbdarea așteptându-l… Fatali­tate! Madam’ Georgescu lipsește de pe bancă. D. Georgescu lasă un moment pe puiul, care nu mai poate umbla, să se odihnească pe bancă, face câțiva pași în sus, apoi în jos, să găsească pe madam’ Georgescu. Madam’ Georgescu, nicăieri! Se-ntoarce să ia pe puiul, să-l ducă la Voinea și să se-ntoarcă apoi în parc, unde trebuie până-n fine să găsească pe madam’ Georgescu. Fatalitate! Puiul lipsește.</p>
                  <p>– Pardon, zice d. Georgescu către un domn care stă pe bancă, n-ați văzut un copilaș frumușel, îmbrăcat în uniformă ca prințul Carol?</p>
                  <p>– Ba da… Acu a plecat cu o damă…</p>
                  <p>– Cu o damă înaltă, cu bluză verzuie și cu jupă…</p>
                  <p>– N-am băgat de seamă; dar am auzit că dama-i zicea „puiule” și băiatul „mamițico”.</p>
                  <p>– Pardon, încotro a pornit?</p>
                  <p>– Încoace, răspunde domnul, arătând înspre Mazăre. Dama zicea că-l duce pe puiul la gramamà.</p>
                  <p>D. Georgescu pornește înapoi la Mazăre… Acolo i se spune – fatalitate! – că madam’ Georgescu a fost acum cu puiul și, negăsind pe gramamà, a plecat devale la Manolescu. Degrab’ la Manolescu…</p>
                  <p>– A fost o damă cu băiețelul cu care ați fost dv. și i-am spus tot cum v-am spus dv., că n-am avut odaie, și am mânat-o la Voinea.</p>
                  <p>D. Georgescu suie și pornește cu pas regulat către Izvor. Ajunge foarte obosit și asudat la Voinea… Fatalitate! La Voinea nu se află nici madam’ Georgescu, nici puiul, nici gramamà, nici coșul.</p>
                  <p>– Ce-i de făcut?</p>
                  <p>Cu toată inteligența lui, d. Georgescu stă câteva momente pe loc fără să poată răspunde la această-ntrebare… Va trebui să răspunză însă…</p>
                  <p>– Ce?</p>
                  <p>Pentru cine nu e deprins să se cațere pe munți, putând trece ca o capră din valea Prahovei în a Ialomiței, Sinaia nu se poate compara mai nimerit decât cu un stomac: o încăpere mai mult sau mai puțin largă, având două deschizături destul de strâmte. Te-a înghițit odată Sinaia, nu mai poți ieși decât ori pe sus, spre miazănoapte, către Predeal, ori pe jos, spre miazăzi, spre Comarnic. Prin urmare, își face d. Georgescu următoarea judițioasă socoteală:</p>
                  <p>„Trebuie să fie în Sinaia, că n-au avut pe unde zbura”.</p>
                  <p>N-apucă bine să isprăvească această gândire, și cineva, venindu-i drept în față, sub lumina unei lămpi electrice, îi zice:</p>
                  <p>– Să-mi scrii, nene Georgescule!</p>
                  <p>– Adio, Mitică…</p>
                  <p>– Te așteaptă-n parc madam’ Georgescu cu familia Vasilescu și cu locotenent Mișu…</p>
                  <p>– În parc?… Să-mi scrii, Mitică!</p>
                  <p>– Adio și n-am cuvinte, nene Mialache!</p>
                  <p>D. Georgescu îndoiește pasul… intră în parc; caută peste tot… Madam’ Georgescu – fatalitate! – nicăieri. Obosit, omul șade pe o bancă, să răsufle, și, pentru prima oară, după o alergătură de cinci ceasuri, înjură în gând… Pe cine?… Pe coana Anica… Dumneei a făcut toată încurcătura, dumneei face toate încurcăturile… Dar… nu strică dumneei; el strică; nu trebuia s-o ia; trebuia s-o lase la București… Șezând astfel pe bancă-n parc, în prada unor gândiri destul de nefavorabile cocoanei Anichii, d. Georgescu nu ia seama că muzica a plecat și că lumea încet-încet s-a strecurat, mergând fiecare cătră culcușul său. A! e grozav să ai ființe iubite, rătăcite departe de tine, și să nu știi la un moment dat în ce loc se află, ce fac, ce li se-ntâmplă, ce vorbesc, ce simt, ce gândesc despre tine… le e dor de tine, cum ți-este ție de ele ? etc. etc.</p>
                  <p>„Unde dracul s-a băgatără ?” zice d. Georgescu…</p>
                  <p>Și iar o înjurătură – de astă dată la adresa tutulor celor trei ființe iubite pe cari le caută fără să le găsească. Dar iată că un glas simpatic îl trezește pe d. Georgescu din urâtele-i gânduri.</p>
                  <p>– Bravos! d-le Mialache! bravos!</p>
                  <p>Este cocoana Anica, mamița lui madam’ Georgescu.</p>
                  <p>– Cocoană! strigă ginerele, sărind drept în picioare… Unde umblați, cocoană?</p>
                  <p>– Bravos! tot dumneatale-ntrebi…</p>
                  <p>– Firește că eu, daca nu știu… De cinci ceasuri de când umblu după dv.</p>
                  <p>– După noi !… Ce spui, frate?… Dar la Oppler nu puteai să vii?… A nemerit orbul Brăila… și d-ta…</p>
                  <p>– La Oppler te-am trimes eu pe d-ta? strigă d. Georgescu scos din pepene… La Oppler? Dracul era să știe că dv. sunteți la Oppler… Eu v-am căutat la Mazăre, la Manolescu, la Voinea, în parc…</p>
                  <p>– La Voinea?… Nu mi-a zis Mița că ne-a găsit loc la Vasileasca?…</p>
                  <p>– Când ți-a zis Mița că ți-a găsit loc la Vasileasca?</p>
                  <p>– Când ne-am întâlnitără pe bulivar…</p>
                  <p>– Când v-ați întâlnitără pe bulivar ?</p>
                  <p>– Când mergeam la Voinea… ne-am întâlnitără, că nu l-am găsit…</p>
                  <p>– Pe cine ?</p>
                  <p>– Pe Voinea. Fincă ne-am întâlnitără cu Măndica.</p>
                  <p>– Care Măndica? zbiară d. Georgescu.</p>
                  <p>– Vasileasca, omule! și cu Mița…</p>
                  <p>– Ei! și unde e acuma Mița?</p>
                  <p>– Nu ți-am spus?</p>
                  <p>– Când mi-ai spus?</p>
                  <p>– Mialache! ești nebun? Nu ți-am spus că te așteaptă la Oppler cu Vasileasca și cu fratele Vasileaschii, locotenent Mișu de la itidență?</p>
                  <p>– Dar puiul?</p>
                  <p>– L-am culcat.</p>
                  <p>– Unde?</p>
                  <p>– Nu ți-am spus?</p>
                  <p>– Cucoană! ești nebună? când mi-ai spus?</p>
                  <p>– Nu ți-am spus că am tras la Măndica.</p>
                  <p>– Ei?!</p>
                  <p>– Nu zbiera așa!… Ei! ne-a dat un pat pentru puiul în odaie la copiii ei, și Miții i-a dat odaia lui Mișu, și el doarme pe canapea în antreluță…</p>
                  <p>Din vorbă-n vorbă, au ajuns la Oppler. La Oppler, fatali­tate! Toate luminile stinse.</p>
                  <p>– S-a dusără la Vasileasca acasă.</p>
                  <p>D. Georgescu și coana Anica suie încet pe drumul prăpăs­tios către strada Furnica. E o noapte caldă, cu lună plină… Cu cât suie, cu atât se desfășură la picioarele drumeților panorama mirifică a Sinaiei, cu simetricele ei constelații de lampioane electrice. Vederea aceasta o încântă pe coana Anica… D. Georgescu e mai puțin simțitor față cu măreața priveliște și înjură bombănind. Au ajuns în sfârșit la Villa Măndica. Puiul doarme cu copiii Vasileaschii; dar, fatalitate! madam’ Georgescu lipsește. A plecat.</p>
                  <p>– Unde?</p>
                  <p>– A plecatără acușica toți, zice servitoarea somnoroasă, la Sfânta Ana.</p>
                  <p>– Și d. Mișu locotenentul? întreabă coana Anica.</p>
                  <p>– Și dumnealui, răspunde slujnica.</p>
                  <p>– Du-te și dumneatale repede, Mialache! zice cocoana.</p>
                  <p>Dar d. Mialache izbucnește:</p>
                  <p>– Ce? cocoană! ce? sunt nebun? dumneatale mă socotești cal de poște?</p>
                  <p>– Nu striga, că scoli copiii!</p>
                  <p>– De cinci ceasuri de când alerg după dv. ca un turbat, nu e destul? Nu mai mă duc.</p>
                  <p>– Du-te, Mialache mamă! zice foarte rugătoare cocoana; o să-i faci mare plăcere Miții și la toți.</p>
                  <p>– Nu mai poci…</p>
                  <p>– O să te căiești, Mialache!</p>
                  <p>– De ce să mă căiesc?… Nu mă duc! n-o găsesc nici acolo… Mai bine, adu coșul.</p>
                  <p>Când zice d. Georgescu acestea, orologiul de la castelul Peleș se aude-n depărtare bătând noaptea jumătate. Cocoana scoate coșul de subt canapea, slujnica aduce o sticlă cu vin, și d. Mialache se pune să supeze cu coana Anica. La supeu, d. Mialache povestește cu de-amănuntul toate peripețiile prin cari a trecut; iar cocoana Anica, cum s-a-ntâlnitără cu madam’ Vasilescu și cu toată compania și cu locotenent Mișu, care e mucalit al dracului „și cântă teribel!”. Apoi, după supeu, s-a culcat d. Georgescu în odaia locotenentului, rezervată pentru el și madam’ Georgescu; iar gramamà, în odaia copiilor, cu puiul.</p>
                  <p>Dormeau încă profund când, pe la cinci și jumătate dimineața, un zgomot strașnic, clopoței de trăsură, lăutari și chiote, i-a smuls din brațele lui Morfeu. Se-ntorcea compania de la Urlătoare, cu lăutari: madam’ Vasilescu, madam’ Costan­dinescu, nepoțica ei, domnișoara Popescu, și d. Vasilescu și madam’ Georgescu și locotenent Mișu… Fusese o partidă de plăcere improvizată, o fantazie a locotenentului.</p>
                  <p>– Vezi, cocoană? zice d. Mialache lui gramamà. Vezi? dacă mă luam după vorba d-tale și mă duceam și la Sfânta Ana!…</p>
                  <p>Ah! a fost o plăcere ce va rămânea neuitată… Pe lună, cu trăsurile la pas, și dasupra armoniei apelor de munte și șoaptelor pădurii, lăutarii acompaniind încetinel și d. Mișu cântând menuetul, pe care-l cântă regulat muzica în parc și care-i place atâta lui madam’ Georgescu!… De aceea, cu sufletul încărcat de fermecătoare amintiri, seara, la București, când își face toaleta de culcare, madam’ Georgescu zice oftând:</p>
                  <p>– Ah! mamițo! menuetul lui Pederaski…,mă-nnebunesc !</p>
               </div>
               <div type="div3">
                  <head>Ultima oră </head>
                  <p>1900</p>
                  <p>Mă aflam în toiul conflictului româno-bulgar, în parcul de la Sinaia. Vreme splendidă, deși prea călduroasă, și o mișcare neobicinuită: pe de o parte afluența trenurilor de plăcere, ale căror bilete, fiindcă lunea cădea între două sărbători, erau valabile până miercuri dimineața; astfel, se-ngrămădea lumea pentru bâlciul de a doua zi marți, sf. Maria, când e și hramul mănăstirii; pe de altă parte, era hotărâtă pentru după amiazi plecarea suveranilor noștri spre străinătate. </p>
                  <p>Fizionomia parcului era destul de caracteristică. Persoanele oficiale - curtea regală era în mare doliu - redingotă și mănuși negre, pălărie înaltă; generalii și ofițerii în uniformă de mare ținută; mult public de elită și lume de jos destulă. Unii steteau la mese în fața bufetului, pe când alții se plimbau în sus și-n jos. Așteptând să-mi aducă o cafea, mă pomenesc bătut pe umăr cu multă discreție... Un amic, reporter de ziar. A venit să asiste la plecarea suveranilor, spre a face cuvenita dare de seamă în ziarul său, un ziar foarte belicos.</p>
                  <p>– Ai aflat?</p>
                  <p>– Ce? zic eu.</p>
                  <p>– Care va să zică, nu știi nimic?</p>
                  <p>– Ce, frate?</p>
                  <p>– Aseară s-au prins doi inși, un bulgar și un italian...</p>
                  <p>– Unde?</p>
                  <p>– Pe bulgar l-au prins la Valea Largă când se cobora din tren și pornea pe jos către Sinaia. Au găsit la el două revolvere, două cuțite și mai multe scrisori iscălite de Sarafoff, de Dimitroff, de Trifanoff și de ăsta... cum îl cheamă, frate?... de... </p>
                  <p>- ...De Ciciu Penciu...</p>
                  <p>– Da, de Ciciu Penciu...</p>
                  <p>– Ei! Și?</p>
                  <p>– Ei! și... a vrut el s-o întoarcă, s-o răsucească; s-a contrazis și l-au arestat.</p>
                  <p>– Și acuma, unde e?</p>
                  <p>– E închis la cazarma vânătorilor în deal.</p>
                  <p>– Ei! dar italianul?</p>
                  <p>– Care italian?</p>
                  <p>– Italianul pe care l-a prins.</p>
                  <p>– Nu, nene; nu-ți spui că e bulgar?</p>
                  <p>– Bine, ăsta pe care l-a-nchis la cazarma vânătorilor, da, e bulgar; dar ăla pe care spuseși că l-a prins la Bușteni... nu era italian?</p>
                  <p>– A! da! ala, da, ala era italian...</p>
                  <p>– Ei! cu ala cum stă lucru?</p>
                  <p>– Vine din America... S-a găsit la el un pachet de dinamită, cam de vreo patru kilograme, otravă și...</p>
                  <p>– Și mai multe scrisori...</p>
                  <p>– Da, mai multe scrisori... De unde știi?</p>
                  <p>– Ei, bravo! se putea fără scrisori?... Fac prinsoare că scrisorile sunt de la Bresci și de la Luccheni...</p>
                  <p>– Exact.</p>
                  <p>– Și - întreb eu - ce s-a făcut cu acest anarhist? Unde l-au închis? Tot la cazarma vânătorilor?</p>
                  <p>– Aș! asta e teribil... că le-a scăpat!</p>
                  <p>– Cum se poate?</p>
                  <p>– Da, le-a scăpat frumușel. Pe când voiau să-i ia dinamita și să-l lege, repede a dat brânci unuia dintre agenți, pe alt agent l-a răsturnat cu o lovitură de picior în pântece, pe urmă a scos un pumnal și un revolver și amenințându-i s-a făcut nevăzut... Se crede că s-a ascuns în pădurile Peleșului... S-au luat cele mai strașnice măsuri ca să fie prins... Înțelegi, ce primejdie!</p>
                  <p>– Bine - zic eu - astea trebuie să le dai la gazeta d-tale.</p>
                  <p>– Firește că le dau... Acu mă duc la telefon... Stai puțin, mă-ntorc îndată... îți aduc știri din București.</p>
                  <p>Și a plecat amicul meu la telefon. Rămânând singur, iată văd un ofițer de vânători cunoscut. </p>
                  <p>– Iubite căpitane, iartă-mă că te rog un lucru; nu s-ar putea să văz și eu pe bulgarul...</p>
                  <p>– Care bulgar?</p>
                  <p>– Bulgarul prins la Valea Largă... care e arestat la dv. la cazarmă în deal?</p>
                  <p>– Un bulgar arestat la noi la cazarmă?... Poate de acum douăzeci de minute încoace... Acuma viu de acolo...</p>
                  <p>– Nu, frate, arestat de aseară... S-a găsit la el două revolvere, două cuțite și mai multe scrisori de la Sarafoff, de la Dimitroff, de la Trifanoff și de la Ciciu Penciu...</p>
                  <p>– Fugi, monșer! Cine ți-a spus gogoșile astea?... N-avem nici un bulgar arestat... Poți, dacă vrei, să mergi să te convingi. Salutare, mă grăbesc; e târziu, trebuie să dejunez mai devreme; escortăm pe maiestățile-lor la gară.</p>
                  <p>Când căpitanul a făcut câțiva pași, iată se întoarce de la telefon reporterul meu foarte încruntat.</p>
                  <p>– Nu știi nimic...</p>
                  <p>– Ba știu, zic eu; știu că bulgarul dumitale nu există la cazarma vânătorilor: acum am vorbit cu căpitanul... (și i-l arăt pe căpitanul, care se depărtează prin mulțime) mi-a spus că sunt toate gogoși, că la cazarma lor nici pomeneală n-a fost despre vreun bulgar.</p>
                  <p>– Da?... bravo! În adevăr că acuma nu mai există nici un bulgar la cazarma dumnealor... Dar pentru ce?... Pentru că nu l-au păzit cumsecade și l-au lăsat să scape. Bine c-am aflat-o și pe asta!... Dar în sfârșit, asta n-are atâta importanță; asta e veche... Să-ți spui ce am aflat acuma la telefon din București... E lată rău! Războiul e declarat.</p>
                  <p>– Ce?! zic eu îngrozit.</p>
                  <p>– Douăzeci și trei de ofițeri români și treisprezece soldați, făcând exerciții pe malurile Dunării, între Călărași și Giurgiu, au fost înconjurați de echipajul unei șalupe bulgare, care debarcase pe teritoriul nostru, dezarmați, făcuți prizonieri, încărcați în șalupă și trecuți pe malul bulgar.</p>
                  <p>– Cum se poate?</p>
                  <p>– Vezi dar că nu mai putem sta cu brațele încrucișate... Stai un moment... Mă duc la telefon, să dau amănunte despre evaziunea bulgarului...</p>
                  <p>– Care bulgar?</p>
                  <p>– Bulgarul care a evadat de la cazarma vânătorilor.</p>
                  <p>– Ce amănunte, domnule? De unde știi și amănuntele?</p>
                  <p>– Ce-ți pasă?</p>
                  <p>Și, zicând acestea, bravul meu aleargă la telefon.</p>
                  <p>Mă ridic înecat de vestea războiului... am nevoie să mă mișc, nu mai pot sta locului.</p>
                  <p>La câțiva pași, un grup de domni, între cari și un domn ministru, de care am deosebita onoare a fi cunoscut.</p>
                  <p>Mă apropiu cu respectul cuvenit și salut... D. ministru îmi răspunde foarte politicos și îmi întinde mâna. Mă miră mult că d. ministru nu pare îndestul de emoționat de lovitura echipajului șalupei bulgare.</p>
                  <p>– Scuzați-mă - îndrăznesc eu - domnule ministru... E adevărat?</p>
                  <p>– Ce? întreabă d. ministru, zâmbind ca și cum ar înțelege ce sentimente mă muncesc.</p>
                  <p>- ...O șalupă...</p>
                  <p>- ...Bulgărească?... zice d. ministru accentuându-și mai bine zâmbetul.</p>
                  <p>- ...Da... zic eu.</p>
                  <p>– Liniștește-te... N-a făcut până acuma nici un prizonier român.</p>
                  <p>Apoi, cătră toți:</p>
                  <p>– Hotărât, oamenii aceștia vor să smintească lumea!</p>
                  <p>Pe urmă, cătră mine:</p>
                  <p>– Ei, cum îți vine dumitale să crezi așa baliverne?</p>
                  <p>– De! domnule ministru - zic eu - știu eu ce să mai crez și ce să nu mai crez? De exemplu, istoria cu evaziunea bulgarului.</p>
                  <p>– Care bulgar?</p>
                  <p>– Care a fost prins aseară la Valea Largă și închis la cazarma vânătorilor din deal... zice că a reușit să fugă.</p>
                  <p>Ministrul și toată lumea din grup încep să râză.</p>
                  <p>Dar eu urmez:</p>
                  <p>– Și anarhistul pe care l-au scăpat la Bușteni, care venea din America cu patru kilograme de dinamită...</p>
                  <p>– Nu v-am spus eu - zice d. ministru - că o să smintească lumea?... Uite-n ce stare l-au adus chiar pe un om ca dumnealui, care de! orișicât... om cu condei... </p>
                  <p>Zicând acestea, d. ministru ne salută frumos și după ce mai mă-mbărbătează încă o dată, asigurându-mă că războiul nici n-a început, nici n-are să-nceapă, se depărtează.</p>
                  <p>Amețit, mă rentorc la scaunul meu și șez la loc, să aștept pe d. reporter, care trebuie să se întoarcă de la telefon. Nu aștept mult; iată-l.</p>
                  <p>– Ei? întreb eu. Mai ai ceva nou din București?</p>
                  <p>– Se vorbește cu stăruință despre asasinarea unui judecător de instrucție.</p>
                  <p>– Nu mă-nnebuni!... Dar știi ce am aflat eu?... Acu am vorbit cu ministrul X...</p>
                  <p>– Cu ministrul X!?</p>
                  <p>– Da.</p>
                  <p>– Ei?</p>
                  <p>– E mai lată decât toate!</p>
                  <p>– Ce?</p>
                  <p>– Podul de pe Dunăre...</p>
                  <p>– Ei? podul de pe Dunăre...</p>
                  <p>– Podul de la Cernavodă...</p>
                  <p>– Ei? podul de la Cernavodă...</p>
                  <p>– Nu-nțelegi?</p>
                  <p>– A sărit în aer?!!</p>
                  <p>– Da, zic eu; cum ai ghicit?</p>
                  <p>– Mi s-a spus ceva la telefon, dar nu credeam... Mă duc să dau confirmarea știrii!</p>
                  <p>Și pleacă glonț.</p>
                  <p>– Stai! strig eu.</p>
                  <p>Mă iau după el, îl ajung și-l opresc:</p>
                  <p>– Nu uita să telefonezi că de trei zile escadra bulgară bombardează Constanța.</p>
                  <p>– Constanța?... Bine!</p>
               </div>
               <div type="div3">
                  <head>Boris Sarafoff !</head>
                  <p rend="justify">în „Universul“, 25 august 1900; în volumul <hi rend="italic">Momente</hi>, pp. 68-79</p>
                  <p>Pe vremea conflictului româno-bulgar…</p>
                  <p>La cunoscuta ospătărie Enache, în compartimentul popular, unde unele feluri de bucate se servesc și cu jumătatea de porție, se află, cătră ora două după amiazi – oră la care toată lumea de rând a plecat de la dejun – o companie de patru tineri, urmând o dispută destul de animată.</p>
                  <p>Cine sunt acești tineri ?</p>
                  <p>Asta puțin importă. Să zicem că-i cheamă A., B., C. și D.</p>
                  <p>Ce sunt acești tineri ?</p>
                  <p>Asta importă mai mult, și asta o s-o înțelegem, dacă vom urma cu atenție călduroasa lor dispută.</p>
                  <p>Să ascultăm…</p>
                  <p>A. (cătră D.) – Poftim ! două fără douăzeci și cinci ! Unde e ?…</p>
                  <p>D. (foarte îngrijat) – Știu eu ?… În orice caz, nu stric eu !</p>
                  <p>A. (cătră D.) – Da cine ? eu ?…</p>
                  <p>B. (cătră D.) – Dumneata strici, firește ! Dacă nu erai dumneata, nu-i pierdeam urma ! nu ne scăpa așa !</p>
                  <p>C. (cătră D.) – Dacă dumneata nu te simțeai capabil să-l aduci negreșit, de ce te-ai băgat ?</p>
                  <p>D. – Domnilor, eu vă spun că vine, mi-a zis că vine, dar că nu ne mai spune nimic. I-am promis pe parola de onoare că nu-l mai întreb nimic, și mi-a promis negreșit să dejuneze aci cu noi: trebuie să vie ! peste putință să nu vie !… Câte ceasuri sunt ?</p>
                  <p>C. – Două fără douăzeci !… (dezolat) Nu mai vine !</p>
                  <p>A. și B. (dezolați) – Nu mai vine ! </p>
                  <p>C. (cătră D.) – Pentru ce n-ai stat la ușe, să-l iei în trăsură când a ieșit ?</p>
                  <p>D. (dezolat) – Am stat. la ușa dinspre Doamna Bălașa, pe unde iese totdeuna…</p>
                  <p>B. – Ei ?</p>
                  <p>D. – Am stat până la unu… A-nceput ploaia… Am reintrat în palat, l-am căutat la biuroul lui.. Plecase !…</p>
                  <p>A. – Ieșise pe ușa principală dinspre cheiul Dâmboviții !</p>
                  <p>B. (cătră D.) – Vezi că ești zevzec ?</p>
                  <p>D. – De ce, domnule ?</p>
                  <p>B. – Fiindcă trebuia să bănuiești că-ți poate scăpa… De ce l-ai pândit la ușa palatului ? Nu știai că palatul mai are și alte ieșiri ? Trebuia să-l aștepți la ușa cabinetului când iese… Ai văzut cum ți-a tras chiulul ?</p>
                  <p>Oricine înțelege, crez, din această fierbinte convorbire, că cei patru tineri nu pot fi decât niște infatigabili reporteri de ziar, și că persoana căreia i-au pierdut urma, fiindcă a știut să le scape cu atâta dibăcie, nu poate fi decât inteligentul jude de instrucție de pe lângă onor. trib. Ilfov, simpaticul meu amic J. Th. Florescu, care a mandat și ordonat tutulor agenților forței publice să-i aducă, de unde or ști, pe numiții Boris Sarafoff, Vladimir Kovaceff, D. Davidoff, D. Troleff, D. Iconomoff și Al. Burlacoff, pentru a fi ascultați asupra inculpărilor ce li se aduc pentru faptele prevăzute și penate de art. 47 combinat cu art. 226 și 332 din cod. pen. !</p>
                  <p>Dar până să execute agenții forței publice ordinul neobositului jude de instrucție, să urmăm a asculta disputa tinerilor reporteri…</p>
                  <p>C. – Domnilor, ora este două fără un sfert… Crez că e de prisos să mai așteptăm… (Cu ironie:) Să mulțumim amicului D… de inteligența cu care a știut să conducă urmărirea omului nostru și să mergem să ne vedem de treburi.</p>
                  <p>A. și B. (cu mult sarcasm către D.) – Mersi, monșer…</p>
                  <p>D. – Dar…</p>
                  <p>Toți ceilalți trei – Mersi, monșer, și la revedere…</p>
                  <p>Zicând acestea, pornesc să iasă. Dar D., atins până-n suflet de malițiozitatea confraților, li se pune în cale și, emoționat, după ce a făcut, încruntându-și fruntea, apel la o inspirație, le zice cu un ton suprem:</p>
                  <p>– Domnilor ! un moment… Știu unde este !… Câte ceasuri sunt ?</p>
                  <p>– Două fără zece.</p>
                  <p>– Stați aci ! Vă conjur să mă așteptați o jumătate de oră… Dacă la două și douăzeci nu sunt cu el aici, atunci… vă dau voie să nu mă mai stimați… Mă duc ! Vi-l aduc ! ! Trebuie să vi-l aduc ! ! !</p>
                  <p>Și zicând acestea, omul rănit de sarcasmul confraților, și iritat de chiulul fugarului urmărit, a pornit ca glonțul unui anarhist.</p>
                  <p>Deși sceptici în privința rezultatului promis cu atâta avânt, cei trei confrați se hotărăsc să aștepte, și, pentru a scurta chinul așteptării, comandă o semi-baterie cu sifon. Dar n-apucă să vină băiatul, și o birjă, cu coșul ridicat și cu burduful tras, se oprește din goana mare dinaintea ospătăriei.</p>
                  <p>Un moment, birjarul, un muscal, vorbește cu mușteriul, apoi desprinde burduful. Mușteriul se dă jos și intră în compartimentul popular al ospătăriei. Muscalul a și plecat.</p>
                  <p>Mușteriul cel nou este un om înalt și bine făcut; ochi pătrunzători, fruntea mică, încadrată într-un păr aspru și des, de coloare castanie bătând în roșcat ruginiu; bărbia și buza încadrate asemenea în niște mustăți și o barbă de același fel și aceeași coloare. E îmbrăcat într-un chip neobișnuit în orașele europene, – haine de dimie groasă, tivite cu șiret de lână, dar croite tot nemțește, însă cam nepotrivite pe trup; pe d’asupra, un fel de ipingea de aba pentru vreme rea; în cap, o șapcă de plisă neagră cu cozoroc de piele, cum sunt șepcile birjerești; în picioare, cizme mari, răspândind mirosul caracteristic al iuftului rusesc îngrijit cu untură de pește.</p>
                  <p>Acest tip exotic, de o înfățisare foarte hotărâtă și energică, atrage firește atenția de argus a celor trei tineri confrați, cari-și schimbă, ca niște fulgere, priviri arzătoare de mirare și curiozitate. Tipul se duce la o masă mai departe de ei, lângă fereastră, trage cu precauție perdeluța – care, în compartimentul unde se servesc unele feluri de bucate și cu jumătatea de porție, stă totdeuna dată la o parte – și dă să se așeze pe scaun. În mișcarea ce face ca să-și ridice vingherca de la spate așezându-se, îi cade din buzunar, făcând mult zgomot, un revolver de calibru mare, ca revolverele militărești, împreună cu o cartă de vizită. Vădit contrariat de aceasta și neputându-și îneca o exclamație de necaz, s-apleacă, ia repede arma și o pune la loc în buzunar. Apoi, bate tare în masă.</p>
                  <p>Băiatul intră cu semi-bateria comandată de cei trei confrați, le-o așează pe un scaun și trece la noul sosit.</p>
                  <p>– Listî ! zice tipul cu tonul aspru și cu un pronunțat accent străin. </p>
                  <p>Băiatul dă lista.</p>
                  <p>– Țuicî și ciorbî schembè și ărdei ! comandă tipul.</p>
                  <p>Cei trei confrați privesc aiuriți, pe când tipul, ca și cum ar pricepe că este obiectul celei mai diabolice scrutări, își mută scaunul, întorcându-le spatele.</p>
                  <p>– Carta de vizită a rămas jos ! șoptește unul dintre confrați. Uite, jos ! între piciorul scaunului, la stânga, și-ntre piciorul mesei, la piciorul lui…</p>
                  <p>În adevăr, tipul, grăbindu-se să-și ridice arma, a uitat jos carta de vizită.</p>
                  <p>– Ce-i de făcut, să punem mâna pe ea ?</p>
                  <p>– Bine să-i fie lui d. judecător ! Vezi ? daca nu fugea de noi și venea să dejunăm împreună !… Vezi ce a pierdut !</p>
                  <p>– Și dobitocul de D… aleargă cine știe pe unde după dumnealui !</p>
                  <p>– Atât mai rău pentru ei ! și atât mai bine pentru noi !</p>
                  <p>– Ce-i de făcut ?</p>
                  <p>– Ce-i de făcut ?</p>
                  <p>– Ce-i de făcut ?</p>
                  <p>Toate aceste replici se urmează pe șoptite foarte repede, pe când tipul, care și-a mâncat ciorba de schembea, comandă:</p>
                  <p>– Vărzî ! porții măre, mî ! și ărdei și vin !</p>
                  <p>– Și pe urmî ? întreabă băiatul.</p>
                  <p>– Pî urmî, fleicî și ărdei !</p>
                  <p>Până să execute băiatul comanda, tipul se scoală de la masa lui și, cu mâinile la spate, se duce să se uite la reclama ilustrată, atârnată pe peretele dimpotrivă. Unul dintre confrați se scoală și se repede spre masa de la care s-a ridicat tipul; dar tipul iute se-ntoarce la loc, îl ajunge la masă, tocmai când vrea să s-aplece spre piciorul din stânga al scaunului, și-l împinge binișor, dar cu destulă putere, la o parte. N-a trebuit mai mult decât trei-patru secunde, ca să se săvârșească această manoperă. Tipul se așază la loc pe scaunul lui, de astă dată cu mai multă precauție ca întâia oară, iar tânărul ziarist merge să facă asemenea la masa lui. De astă dată carta de vizită nu se mai vede; a dispărut sub talpa ciubotei din stânga a stăpânului ei. Confrații își mușcă buzele.</p>
                  <p>– Să dăm de știre poliției !</p>
                  <p>– N-am făcut nimic !… Trebuie să știm noi mai întâi cine e tipul ăsta. Daca este ce bănuiesc eu, apoi atunci captura lui s-o facem noi… Și atunci să poftească iar d. judecător să ne mai facă fasoane !</p>
                  <p>– Unde dracul e dobitocul de D… ?</p>
                  <p>– E două și jumătate…</p>
                  <p>– Crezi că mai vine ?… E rușine să se-ntoarcă singur…</p>
                  <p>Pe când șoptesc acestea tinerii noștri, tipul se scoală și, trecând pe lângă ei, cu capu-ntors fără să-i privească, iese, cine știe pentru ce, pe uscioara care duce în dosul ospătăriei. A ieșit urmărit de privirile celor trei confrați, și n-a apucat să se-nchiză bine uscioara după el, și toți trei au dat să se repează la piciorul stâng al scaunului… Nenorocire ! Carta de vizită lipsește din locul știut.</p>
                  <p>– I s-a lipit de talpa cizmei ! zice unul dezolat.</p>
                  <p>Și toți se-ntorc în loc, și toți dau un țipăt de triumf… În adevăr, carta s-a lipit de talpa cizmei; dar cizma trecând pragul uscioarei, carta s-a dezlipit. Este colo jos, murdărită de noroiul de pe talpă, dar sclipind totuși ca un soare strălucitor. O ridică și – ce citesc ?</p>
                  <p rend="italic">Boris Sarafoff, président de Comité macédo-andrinopolitain, Grand Maître etc. etc.</p>
                  <p>El ! Boris Sarafoff ! la București ! ! Boris Sarafoff ! ! !</p>
                  <p>– Boris Sarafoff trebuie prins ! prins de noi !</p>
                  <p>Cât e de scurtă viața omului, progresul n-ar fi fost posibil, dacă omul n-ar fi avut darul să învețe din pățeala altuia, să se folosească de experiența aproapelui său. Astfel, o amintire trecu ca un fulger prin mintea celor trei tineri confrați: cum scăpase judecătorul de instrucție din mânile amicului lor D… ? – foarte simplu: pe când D… îl pândea, de bună-credință, la o ușe de ieșire a palatului, d. judecător ieșise pe alta. Dar dacă D… ar fi avut inspirația să-l pândească la ușa de ieșire a cabinetului, pe d. judecător, așa e că nu-i putea scăpa ? Prin urmare: numai o ușe de ieșire are ospătăria Enache ? Nu ! are trei. Care va să zică, dacă, pe când dânșii îl așteaptă pe Sarafoff în compartimentul unde se servesc unele mâncări și cu jumătatea de porție, îi vine numitului Sarafoff inspirația să plece pe altă ieșire ?</p>
                  <p>– Dar nu și-a terminat dejunul… A comandat fleică…</p>
                  <p>– Ce-are a face ! A simțit că e bănuit și firește a renunțat la fleică. </p>
                  <p>– Dar cum să plece ? nu și-a plătit socoteala…</p>
                  <p>– Ba ce ! un asasin să mai aibă așa scrupuluri…</p>
                  <p>– Dar ipingeaua și-a lăsat-o-n cui… trebuie să vie să-și ia ipingeaua ! mai ales că afară e ploaie teribilă.</p>
                  <p>– Aș ! un om așa de îndrăzneț ca Sarafoff are să se teamă de ploaie ! vezi bine !</p>
                  <p>Se-nțelege că toate aceste raționamente, pentru care mie-mi trebuiesc atâtea cuvinte greoaie, s-au săvârșit într-o clipă printr-o schimbare de priviri – tot așa, într-o noapte adâncă, la sclipirea fulgerului, se vede o cale limpede. Nu e vreme de gândit prea mult ! Cei trei confrați ies pe urmele lui Sarafoff, trec pe lângă bucătăria ospătăriei și merg spre fund, să se pună de-aproape la pândă. La zgomotul pașilor lor, răspunde o tuse înfundată: Sarafoff n-a scăpat ! Sarafoff este acolo ! Îl așteaptă…</p>
                  <p>– Dar dacă sparge zidul și iese prin curtea de-alături ?… șoptește unul.</p>
                  <p>– Mai așteptăm câteva momente și, dacă nu iese, spargem ușa, intrăm după el și-l scoatem de urechi afară !</p>
                  <p>Sarafoff nici gând n-a avut să fugă… Apare foarte liniștit… Cu aceasta își susține totdeuna prestigiul un om reputat îndrăzneț – cu liniștea. La înfățișarea lui Sarafoff, care ține mâna dreaptă în buzunarul unde e revolverul, cei trei confrați fac un pas înapoi; el înaintează un pas; ei fac doi înapoi; el doi, ei trei… Aceasta, nu doar de lașitate… E o tactică prudentă: vor să-l înconjure, să-i ia orice posibilitate de mișcare, să-i taie toate ieșirile. Astfel, unul merge la portița gangului de serviciu, altul la ușa compartimentului celui mare, și celălalt la ușa compartimentului unde Sarafoff s-a întors, s-a reașezat la masă și continuă să dejuneze cu liniștea celei mai nevinovate conștiințe. A ! criminalul ! Dar de data aceasta nu mai scapă ! El va fi prins de cei trei bravi jurnaliști, cari-l vor da pe mâna justiției implacabile și incapabile a-l apuca fără ajutorul lor. Și cu această ocaziune, se va vedea o dată mai mult cât se poate câștiga când totul merge după principiul așa-numitului „schimb de bune procedeuri“. Dacă în trista afacere bulgaro-macedo-română, justiția a făcut colosale servicii presei, apoi, în schimb, presa, prin cei trei valoroși membri ai ei, va fi făcut un serviciu imens justiției, dându-i în mână pe numitul Boris Sarafoff, creierul și sufletul infernalului complot bulgar, pentru a fi ascultat asupra inculpărilor ce i se aduc pentru faptele prevăzute și penate de art. 47 combinat cu art. 226 și 332 din cod. pen.</p>
                  <p>Sarafoff a terminat dejunul și a plătit socoteala. După reverențele ce i le face băiatul care a primit plata, se poate crede că Sarafoff a fost galantom și a dat un bun bacșiș. Tânărul reporter, care stă la pândă, simte un fior: Sarafoff s-a ridicat de pe scaun… Desigur vrea să plece… A sosit deci momentul suprem. Dacă asasinul, văzându-se în fața primejdiei de a fi prins, în desperarea lui, trage ? … Un așa om e capabil de orice ! Dar prima emoție trece: tânărul vede că Sarafoff n-are deloc intenția să plece, și mai observă că bulgarul n-are câtuși de puțin aerul că ar lua seama la dânsul.</p>
                  <p>Sarafoff s-a ridicat de la masă și se plimbă de colo până colo, parcă ar aștepta pe cineva ! Asta ar fi și mai frumos ! Ar avea haz să fie aici, la Enache, convocat comitetul macedo-andrinopolitan.</p>
                  <p>„Să așteptăm dar !“ își zice tânărul.</p>
                  <p>Câteva momente se petrec fără ca să se schimbe ceva, material sau psihic, în situațiunea aceasta așa de încordată. Dar o birje se oprește dinaintea ospătăriei, și din birje se coboară tânărul D… care a alergat până acuma după judecătorul de instrucție. Confratele din ușe îl întâmpină, și cu tonul înecat:</p>
                  <p>– Ci, haide, nene, odată ! pentru numele lui Dumnezeu ! unde umbli ? Așa e că nu l-ai găsit ?</p>
                  <p>– Nu, monșer, am umblat ca un nebun peste tot; imposibil să-l găsesc ! parcă s-a ascuns în pământ !</p>
                  <p>– Puțin ne pasă acuma de dumnealui !… Uite-te bine la omul acesta !</p>
                  <p>Și, zicând asta, arată pe bulgarul care, cu mâinile la spate, se uită la reclama ilustrată din perete.</p>
                  <p>– Un bulgar, probabil !</p>
                  <p>– Da, un bulgar… Știi cine anume ?</p>
                  <p>– Cine ?</p>
                  <p>Drept răspuns, confratele arată foarte discret carta de vizită plină de noroi. D… dă un țipăt… Bulgarul n-aude n-a-vede. Se întoarce în loc și urmează să se plimbe cu mânile la spate de colo până colo…</p>
                  <p>– Ce facem ? întreabă D… uimit.</p>
                  <p>– Îl pândim aci.</p>
                  <p>– Îl denunțăm poliției.</p>
                  <p>– Peste putință ! Ai răbdare… Trebuie să avem răbdare… Sarafoff așteaptă aici pe Kovaceff, Davidoff, Troleff, Iconomoff și Burlacoff… </p>
                  <p>– De unde știi ?</p>
                  <p>– Ce-ți pasă ? Aici e convocat comitetul macedo-andrinopolitan… Trebuie să-i prindem pe toți… Dacă dăm acum alarma, stricăm tot ! Trebuie s-avem răbdare !</p>
                  <p>– Dar ceilalți unde sunt ?</p>
                  <p>– Membrii comitetului ?</p>
                  <p>– Nu ! băieții noștri.</p>
                  <p>– Sunt la posturile lor… Noi nu suntem zevzeci ca dumneata, să lăsăm ieșirile neocupate.</p>
                  <p>Până să protesteze D… contra acestei răutăți, o altă birje se oprește în fața ospătăriei; este muscalul care l-a adus aci adineaori pe prezidentul comitetului macedo-andrinopolitan. Un tip absolut bulgăresc coboară și intră…</p>
                  <p>– Kovaceff ! șoptește tânărul confrate către D…</p>
                  <p>Kovaceff se apropie cu mult respect de Sarafoff și-i spune foarte încet ceva la ureche.</p>
                  <p>– Trebuie să pice și ceilalți ! șoptește tânărul jurnalist.</p>
                  <p>Dar Kovaceff ia ipingeaua din cuier și o ține lui Sarafoff, care o îmbracă pe mâneci.</p>
                  <p>– Vor să plece !</p>
                  <p>– Pleacă !</p>
                  <p>– Opriți-vă, asasinilor ! strigă cei doi confrați tăindu-le drumul spre ușe.</p>
                  <p>Dar asasinii îndrăzneți îi împing, făcându-și loc de trecere.</p>
                  <p>– Săriți ! Asasinii ! Sarafoff ! ! ! Kovaceff ! ! !</p>
                  <p>Ceilalți doi confrați aleargă la acest zgomot, urmați de toți băieții de la Enache. Însă, până să sosească toți, Sarafoff și Kovaceff au biruit și au reușit să ajungă la trăsura lor… În luptă, Sarafoff și-a pierdut peruca și, punând un picior pe scărița trăsurii, când vor toți să-l înhațe, își smulge barba.</p>
                  <p>Toată lumea rămâne trăsnită.</p>
                  <p>– Cine ?… Cine ? !… Cine e Sarafoff ? !</p>
                  <p>– … Este inteligentul judecător de instrucție, care știe să scape cu atâta dibăcie de urmăririle reporterilor ! este simpaticul nostru amic J. Th. Florescu, care a mandat și ordonat etc. etc.</p>
                  <p>– Dar Kovaceff ?</p>
                  <p>– Grefierul lui Sarafoff.</p>
                  <p>Profitând de aiurirea urmăritorilor săi, Sarafoff s-a suit cu Kovaceff în birjă și strigă muscalului:</p>
                  <p>– Mână iute, gaspadin !</p>
                  <p>Birja pornește în goană… Tânărul D… se acață ca ștrengarii de la mahala dinapoia trăsurii.</p>
                  <p>– Dă cu biciul dindărăt ! strigă Kovaceff.</p>
               </div>
               <div type="div3">
                  <head>Reportaj</head>
                  <p rend="justify">A apărut prima dată în „România jună“, 23 decembrie 1899; publicată în volumul <hi rend="italic">Momente</hi>, 1901, p. 52-60</p>
                  <p>„Revolta națională” apărea sub direcția mea acu vreo cinsprezece ani, pe vremea cabinetului Brătianu. Era o gazetă eminamente combativă, făcând crâncenă opoziție.</p>
                  <p>Tăria noastră nu stetea atât în articole de fond sau în polemice, cât în informațiuni de senzație țesute cu observațiuni veninoase. Turbasem și pe public, și pe politicieni, și mai ales pe confrați, cu descoperirile celor mai intime secrete ale culiselor politice, sociale și chiar familiale. Poliția înnebunea căutând în zadar să afle izvorul știrilor „Revoltei“.</p>
                  <p>Și ce simplu lucru! Toate le aflam de la o damă din societate, care le lua într-adins pentru noi de la un stâlp al puterii, un om foarte de sus. Câte trele părțile erau interesate să lucreze cu cea mai perfectă discrețiune: bărbatul de stat își exercita prin canalul nostru micile răutăți și marile intențiuni, dama câștiga frumos de la noi, iar noi țineam recordul gazetelor bine informate. Oricine ar fi citit însă cu destulă luare aminte foaia noastră ar fi trebuit măcar să bănuiască: pe câtă vreme pe toți oamenii de la putere îi tratam cu ou și cu oțet, pe bărbatul nostru de stat îl maltratam cu zahar și cu apă de trandafir.</p>
                  <p>Dar, din nenorocire, izvorul informațiilor a trebuit să ne sece odată. Bărbatul de stat a căpătat misiunea pe care o vâna demult și a părăsit capitala; astfel, am rămas – dama, dezolată fără bunul ei amic, iar noi, și mai dezolați, fără informații. A voit dama să ne servească cu știri din alte izvoare; dar au început să plouă dezmințirile, și confrații s-au pornit să-și verse focul asupra „Revoltei”, care, „fără nici un scrupul”… „mincinoși!… infami!… caraghioși!…” în fine toate grațiozitățile de cari sunt capabili niște confrați geloși de un îndelungat succes. </p>
                  <p>Atunci, am luat un reporter special.</p>
                  <p>Câteva zile am scăpat de dezmințiri și de invectivele confraților… Da! dar ce informații, Dumnezeule! </p>
                  <p>Judecați singuri:</p>
                  <quote>„Azi s-a ținut un consiliu de miniștri, la Ministerul de Interne.”</quote>
                  <quote>*</quote>
                  <quote>„Primul ministru va pleca mâne sâmbătă la Florica. Probabil că se va întoarce luni sau marți, dacă nu se va hotărî să rămână acolo mai multe zile.”</quote>
                  <quote>*</quote>
                  <quote>„D. ministru al Cultelor a lucrat ieri, miercuri, cu M. Sa Regele.”</quote>
                  <quote>*</quote>
                  <quote>„Aflăm cu plăcere logodna d-lui Alexandru Popescu, vechi funcționar, cu doamna Alexandrina Ionescu, mama tânărului poet Horațiu Ionescu, impiegat la biroul de servitori de pe lângă Prefectura poliției Capitalei. Toate urările noastre de fericire junei perechi.”</quote>
                  <quote>*</quote>
                  <quote>„După cererea doamnelor Tudorița Ștefănescu și Fani Teodorescu, s-au permutat, întâia în postul de moașe la plasa Z… în locul celei de-a doua, iar cea de-a doua în aceeași calitate în plasa X… în locul celei d-întâia.”</quote>
                  <p>Când a intrat reporterul meu de dimineață, l-am întâmpinat spumând:</p>
                  <p>– Domnule Caracudi, nu merge așa ! Cu informațiuni ca ale dumitale, dăm de mal gazeta. Informații sunt astea ? Firește că s-a ținut azi un consiliu de miniștri, fiindcă acolo în fiecare joi se ține câte unul !… Firește că primul ministru va pleca sâmbătă, după regulă, la Florica, ca în toate sâmbetele, și se va întoarce, iar după regulă, ori luni, ori marți, ori miercuri, ori în altă zi!… Firește că ministrul cultelor a lucrat ieri la palat, fiindcă miercurea este ziua fixă de lucru a acestui secretar de stat cu Regele !… Și pe urmă… Ce-mi pasă mie de logodna junei Alexandrina!… ce interes poate avea pentru cititorii noștri permutarea moașelor d-tale !… Ce? vrei să omori „Revolta”, nene ?… spune !</p>
                  <p>– Ba nu !</p>
                  <p>– Atunci!… Mie îmi trebuiesc, domnule, informațiuni politice de senzație.</p>
                  <p>– Dacă nu sunt, domnule director…</p>
                  <p>– Trebuie să fie!… Altfel, cu regret, amice, nu ești bun de noi !</p>
                  <p>– Am înțeles, domnule director.</p>
                  <p>– Pleacă, aleargă! Vâră-te peste tot, în lume, în localuri publice și oficiale, în cercuri politice; scotocește, miroase, află, află, află ! </p>
                  <p>D. Caracudi a plecat foarte hotărât. Peste câteva ceasuri, pe seară, se întorcea mândru. Avea de ce. Aflase lucruri cu deosebire interesante de la un personaj politic, al cărui nume nu vrea să-l spună. Între altele, iată:</p>
                  <p>1. O mare nențelegere în sânul Consiliului de Miniștri;</p>
                  <p>2. O criză ministerială iminentă;</p>
                  <p>3. Intenția guvernului de a spori efectivul armatei și anii de serviciu;</p>
                  <p>4. Zgomote despre un grav incident diplomatic;</p>
                  <p>5. Un divorț scandalos în lumea mare.</p>
                  <p>– Ei, ai văzut ?… zic. Cine e amicul care ți-a comunicat toate astea ?</p>
                  <p>– Asta nu se poate, răspunse Caracudi; am dat parola de onoare să nu-i spun numele. De aminteri, dacă ar afla că l-am trădat, nu mi-ar mai spune nimic aldată.</p>
                  <p>– Bravo, domnule Caracudi! frumoasă recoltă. Așa da! dă-i înainte! d-ta ai apucături americane; vei avea un frumos viitor ca ziarist român.</p>
                  <p>Și în adevăr, pe fiece zi reporterul a mers progresând, așa încât, în scurt timp, „Revolta“, compromisă oarecum în ultimele două săptămâni, se ridică la vechiul ei nivel de popularitate, ba chiar mai sus. Niciodată atâta succes… Bravul meu Caracudi ! De exemplu:</p>
                  <quote>„Putem spune, din sorginte autorizată, că ieri s-a petrecut la palat o scenă, care caracterizează situațiunea întreagă ca imposibilă de susținut. Guvernul e pe ducă. La ediția de seară amănunte”.</quote>
                  <p>Apoi, la ediția de seară:</p>
                  <quote>„Se știe că Regele de mult își dă seama de starea nenorocită în care a ajuns țara, și nu pierde nici o ocazie pentru a-și manifesta nemulțumirea față cu guvernul vizirului. Regele pândea de mult momentul când să spună verde șefului colectivității ce crede despre această politică descreierată. Astfel, ieri, când vizirul a mers la obicinuita audiență, Regele s-a închis cu dânsul în cabinetul de lucru, luând cele mai stricte precauțiuni a nu fi auzit de nimeni, și i-a tras vizirului o săpuneală numărul unu, făcând critica amănunțită și foarte aspră a acestei politice, care consistă în a tolera «jafuri, asasinate și procese scandaloase», după propria expresie a vizirului.</quote>
                  <quote>Tot timpul, vizirul a tăcut cu ochii în pământ, galben la față ca un cadavru.</quote>
                  <quote>La sfârșit, Regele, arătând că situația a devenit intolerabilă pentru țară și pentru Coroană, a spus răspicat:</quote>
                  <quote>– <hi rend="italic">Nu mai merge, domnilor, nu mai merge!</hi>
                  </quote>
                  <quote>S-a observat chiar de servitori aerul plouat al vizirului la ieșirea din palat.”</quote>
                  <p>De prisos a mai spune ce succes a avut gazeta noastră seara. Ediția pentru capitală s-a <hi rend="italic">epuizat</hi> în câteva momente, așa că am fost siliți să tragem încă o mie de exemplare (încă trei, am spus noi a doua zi).</p>
                  <p>„Al dracului Caracudi! gândeam eu. De unde le află? Trebuie numaidecât să știu de unde le află.”</p>
                  <p>Toate stăruințele mele pe lângă el au rămas infructuoase; peste putință să aflu sorgintea de unde căpăta atâtea știri. Încăpățânarea lui m-a scos din răbdări. M-am hotărât să-i dejoc rezistența, smulgându-i secretul într-un mod fie chiar nedemn.</p>
                  <p>A doua zi, o zi încântătoare de toamnă, reporterul mi-a spus de dimineață:</p>
                  <p>– Mi se pare că pentru ediția de seară o să am o informație în legătură cu cea de ieri, cu scena dintre Rege și vizir. Adineaori când veneam încoace, am văzut pe vizirul intrând iar la palat… Să vedem… Mă duc… Mă-ntorc într-un ceas cu informația…</p>
                  <p>„De astă dată trebuie să te prinz!” am zis în gândul meu, și imediat mă luai pe urmele lui mai discret decât un bătrân detectiv.</p>
                  <p>Caracudi, fără a bănui câtuși de puțin, ieși pe bulevard în Calea Victoriei. Un moment, se opri la fereastra unei prăvălii de galanterie; apoi, urmă înainte cu pas potolit. Ajungând în colțul stradei Nouă, se opri la Capșa, așezându-se afară la o mesuță. Eu stăm în colțul otelului de Boulevard. Vreo douăzeci de minute m-a ținut așa, el pe scaun și eu în picioare… S-a sculat și a apucat spre palat. După el… Dar, din nenorocire… în dreptul lui Oteteleșeanu, la deschizătura largă a pieței Teatrului, l-am pierdut din ochi în mulțime… Caut în sus, caut în jos: nicăieri… S-a suit desigur în vreun otel, unde are întâlnire cu omul lui – vreun deputat, senator… ori știu eu? Când mă desperasem și porneam să mă-ntorc la redacție, cu gândul a reîncepe jocul la prima ocazie, iată-l pe omul meu că iese din prăvălia de specialitate a Regiei cu un pachețel în mână… Și-a luat tutun!… Apucă tot în sus spre palat… După el… Dar, trecând pe dinaintea tutungeriei, mi-arunc ochii să văd dacă nu e cineva acolo cu care să fi comunicat… În prăvălie, nimeni afară de vânzătoarea și impiegatul. Trecând pe la palat, Caracudi taie drumul, salută pe cineva de la fereastră și urmează domol înainte. Ajungând și eu în fața palatului, trag cu ochiul și văd la geam un tânăr ofițer de roșiori… Caracudi își ia seama mai încoa de Episcopie; se întoarce în loc și pornește înapoi… Mă ascunz repede într-un gang. Trece la vale… Ies după el la potrivită distanță, țiind ochii la pălăria lui cenușie ca argintul. În dreptul palatului pălăria cenușie salută iar… Iar ofițerașul…</p>
                  <p>„Nu cumva?…” gândesc eu.</p>
                  <p>Reporterul apucă la dreapta pe lângă grădinița palatului… în strada Sf. Ionică… După el… În intrarea Rosetti… În Cișmegiu… Trece puntea… Merge drept la bufet… Eu stau ascuns lângă movilă și nu-l iert din ochi… Bea cafea și fumează din tutunul cel proaspăt. Desigur aci are întâlnire cu omul de la care ia informațiile… Îl așteaptă… Îl aștept și eu… Reporterul scoate blocul din buzunar și scrie… E o vreme splendidă, și grădina sub cerul limpede de toamnă, e mai frumoasă ca totdeauna. În aer liniște; ici și colo pică încetinel frunze galbene, învârtindu-se-n clipe largi până la pământ în jurul coadelor vestejite, și de departe s-aude glas de lebădă…</p>
                  <p>Dar omul meu a isprăvit de scris; plătește, se scoală și apucă spre locul unde mă aflu… Mă dau binișor pe după movilă. Pornește spre intrarea Rosetti înapoi… După el… Iese prin strada Brezoianu… Suie bulevardul… Acum grăbește pasul… și eu pe al meu… Unde mă duce?… Să vedem…</p>
                  <p>La redacție… Intră… Dau fuga. Când intru, Caracudi scoate blocul.</p>
                  <p>– Ei? întreb eu.</p>
                  <p>– Stăi să vezi! răspunde cu un zâmbet triumfător, și-mi pune îndată sub ochi, cu indicația caracterelor „compacte” de întrebuințat, următoarea informație:</p>
                  <quote>„Am dat aseară o informațiune relativă la scena petrecută ieri la palat între Suveran și vizirul. Astăzi suntem în pozițiune a da, din același izvor autorizat, amănunte asupra urmării acelei scene, cari stau în legătură cu zgomotele înregistrate de noi despre o iminentă criză ministerială. Astăzi, vizirul, cu aerul foarte abătut, a urcat treptele palatului pe la 9 dim. Regele l-a făcut s-aștepte mai mult de o jumătate de oră în anticameră. În vremea aceasta, servitorii și ofițerii de serviciu au observat că vizirul ofta adânc, gândindu-se la frumoasele zile de la Aranjuez, când tăia și spânzura, bucurându-se de încrederea fără margini a Suveranului, care acuma, domirit – <hi rend="italic">mieux vaut tard que jamais</hi> – îi întoarce spatele ca unui lacheu, de serviciile căruia stăpânul este absolut nemulțumit, și pe care vrea să-l dea afară, ca pe orice lacheu netrebnic.</quote>
                  <quote>În fine, Suveranul, primind pe vizir în cabinetul de lucru, i-a repetat aceleași imputări, asupra intolerabilei situațiuni. Vizirul, tremurând și cu glasul plin de lacrimi, a zis:</quote>
                  <quote>– Atunci, Sire, nu mai rămâne alta de făcut decât…</quote>
                  <quote>– Decât? a întrebat Suveranul.</quote>
                  <quote>– Decât…</quote>
                  <quote>Și neputând pronunța cuvintele: «… să-mi dau demisia și să mă retrag în viața privată…», s-a pornit pe plâns, ca o babă bătrână copleșită de parapon.</quote>
                  <quote>Precum se vede, zilele politicei de jafuri, asasinate și procese scandaloase sunt numărate. Nu mai va fi vorba de astă dată de o remaniare ministerială parțială, de o cârpeală după cunoscuta sistemă vizirială, ci de prăbușirea completă a șandramalei colectiviste.”</quote>
                  <p>– Bravo, dragă Caracudi ! am strigat eu. Ești mai tare decât puteam să-mi închipuiesc! Tu ești norocul „Revoltei naționale“ !… Decât… să-mi dai voie să-ți spun că acuma știu…</p>
                  <p>– Ce ?</p>
                  <p>– Izvorul de unde capeți informațiile… Îl cunosc…</p>
                  <p>– Aș!</p>
                  <p>– Pe ce te prinzi ?</p>
                  <p>– Pe ce poftești.</p>
                  <p>– Pe un dejun la Iordache… Primești?</p>
                  <p>– Primesc, zise Caracudi, sigur că mă bea.</p>
                  <p>– Vrei să-ți spun de unde ?</p>
                  <p>– De unde ?</p>
                  <p>– Vino-ncoace…</p>
                  <p>Îl trăsei atunci la o parte, în cabinetul meu de director, închizând ușa cu mai multă precauție ca Regele când vrea să vorbească vizirului, și-i șoptii răspicat, privindu-l diabolic până-n fundul ochilor:</p>
                  <p>– Din Ciș-me-giu !</p>
                  <p>Caracudi se făcu mai galben ca vizirul din informația lui. Dar… <hi rend="italic">si augur augurem</hi> – strângându-i mâna cu efuziune, mă grăbii să-i adaog:</p>
                  <p>– Nu face nimic asta!… Sunt foarte mulțumit de serviciile tale… „Revolta” fără ele n-ar plăti o para chioară, cu toate articolele și foiletoanele noastre… Hai să dejunăm ! </p>
                  <p>Am dejunat minunat. Caracudi clipea din ochi foarte mulțumit.</p>
                  <p>– Mă rog ție, l-am întrebat eu la cafea, după ce-i spusesem itinerariul lui de dimineață în toate amănuntele – mă rog ție, când e vreme bună ca astăzi, înțeleg: dar cum faci când e vreme rea ?</p>
                  <p>– Când e vreme rea ?… stau acasă.</p>
                  <p>– Mai bem o înfundată ?… Asta o plătesc eu.</p>
                  <p>Știu c-am râs !… Am plătit, el dejunul și eu suplimentul, și ne-am întors foarte veseli la redacție.</p>
                  <p>– Trei ceasuri!… Caracudi! strig eu; repede după informații! Caută-le cât mai „senzaționale”!</p>
                  <p>– La moment! răspunde bravul meu reporter și pleacă grabnic spre palat.</p>
                  <p>Eu rămân în odăița umbroasă a redacției să-mi scriu articolul de fond: <hi rend="italic">Ce gândește Suveranul</hi>?… Să vedem, ce poate gândi Suveranul?…</p>
                  <p>Moi pana în călimări și, picotind cu capul plecat pe masă, mă gândesc… mă gândesc…</p>
                  <p>Ce vreme splendidă!… Ce frumoasă trebuie să fie grădina acum cătră seară sub cerul limpede de toamnă… Ce liniște în aer… Parcă văd cum pică încetinel ici și colo frunzele galbene, învârtindu-se în clipe largi până la pământ în jurul coadelor veștejite… și parcă de departe auz glas de lebădă…</p>
                  <p>Al dracului Caracudi !…</p>
                  <p>Ia să vedem acum: <hi rend="italic">ce gândește Suveranul</hi>?</p>
               </div>
               <div type="div3">
                  <head>Bacalaureat</head>
                  <p>Când ies de dimineață din casă; o trăsură din trap mare intră pe strada mea; în trăsură, madam Caliopi Georgescu, o bună prietină. O salut respectos. Cum mă vede, oprește trăsura, înfigând cu putere vârful umbreluței în spinarea birjarului.</p>
                  <p>— Sărut mâna, madam Georgescu, zic eu, apropiându-mă.</p>
                  <p>— La dumneata veneam! răspunde cucoana emoționată.</p>
                  <p>— La mine?</p>
                  <p>— Da... Te rog să nu mă lași!</p>
                  <p>— Să nu mă lași! Trebuie să-mi faci un mare serviciu amical... La nevoie se arată amiciția: să vedem cât ne ești de prietin!</p>
                  <p>— Cu cea mai mare plăcere, madam Georgescu, dacă pot...</p>
                  <p>— Poți!... să nu zici că nu poți!... știu că poți!... trebuie să poți!</p>
                  <p>— În sfârșit, ce e? de ce e vorba?</p>
                  <p>— Dumneata cunoști pe... Știu că-l cunoști!</p>
                  <p>— Pe cine?</p>
                  <p>— Ți-este prietin... știu că ți-e prietin! să nu zici ca nu ți-e prietin!...</p>
                  <p>— Cine?</p>
                  <p>— Popescu, profesorul de filosofie.</p>
                  <p>— Suntem cunoscuți, ce e drept; dar chiar așa buni prietini, nu pot să zic.</p>
                  <p>— Las' că știu eu...</p>
                  <p>— Ei?</p>
                  <p>— Ei! trebuie numaidecât să te sui în birje cu mine, să mergem la el, să-i vorbești pentru Ovidiu. </p>
                  <p>Cititorul trebuie să știe că madam Caliopi Georgescu are trei copii — Virgiliu, Horațiu și Ovidiu Georgescu. Virgiliu este în anul al treilea la Facultatea de drept, Horațiu în al doilea, și Ovidiu vrea să intre în anul întâi, la aceeași facultate. Ovidiu trece acuma examenul sumar de șapte clase liceale, și, cu toată bravura lui, pe cât spune cocoana Caliopi, după ce a biruit toate obiectele, s-a-nțepenit la Morală.</p>
                  <p>— Închipuiește-ți, zice mama emoționată. Să-l persecute pe băiat! să-i zdrobească băiatului cariera!... Cum este el simțitor, e în stare să se prăpădească... Știi ce mi-a zis? „Mămițo, dacă pierz un an, mă omor!..." E în stare, cum e el ambițios... închipuiește-ți, să-i dea nota 3, și lui îi trebuie 6... Și la ce? tocmai la Morală... Acu, dumneata îl cunoști pe Ovidiu de când era mic... Știi ce creștere i-am dat!...</p>
                  <p>— Ei! bravo!</p>
                  <p>— Auzi, tocmai la Morală... Suie-te, te rog.</p>
                  <p>Și, zicând acestea, cucoana îmi face loc lângă dumneaei în trăsură.</p>
                  <p>— N-ar fi fost mai bine, madam Georgescu — zic eu — să fl mers d. Georgescu în persoană la profesor?... Știți..., d. Georgescu, om cu greutate... ca tată, altfel... Eu... de... străin...</p>
                  <p>— Aș! ți-ai găsit! Georgescu! nu-l știi pe Georgescu ce indiferent e cu copiii? Dacă ar fi fost după Georgescu, nici Virgiliu, nici Horațiu n-ar fi fost în facultate... Despre partea lui Georgescu, rămâneau băieții fără bacaloriat!... Suie-te, te rog!</p>
                  <p>— Dar nu e nevoie de trăsură, madam Georgescu, mă duc pe jos.</p>
                  <p>— Vai de mine! dacă avem trăsură... Suie-te, te rog... </p>
                  <p>A trebuit să mă sui, și am plecat. </p>
                  <p>— Unde mergem? întreb eu pe cucoana Caliopi.</p>
                  <p>— La profesorul...</p>
                  <p>— Nu știu unde șade...</p>
                  <p>— Știu eu... ce-ți pasă! La dreapta, birjar!</p>
                  <p>Și cucoana lovește tare cu umbreluța peste brațul drept al birjarului. </p>
                  <p>— Mână mai iute!</p>
                  <p>Lovește la stânga, lovește la dreapta, apoi iar la dreapta, apoi la stânga; în fine, înfige iar vârful în spinarea birjarului, care oprește.</p>
                  <p>— Uite — zice madam Georgescu — căsuțele ale galbene de lângă băcănie; intri în curte, casele din fund, la dreapta... Acolo șade... Eu te aștept aici.</p>
                  <p>Mă dau jos din birjă și pornesc, ridicând rugi călduroase la cer, să dea Dumnezeu să nu fie acasă d. profesor de filosofie. Intru, ajung la locuința lui, bat. Cerul n-a voit s-asculte rugile mele: d. profesor este acasă... Cum să încep? Să-l iau pe departe... zic:</p>
                  <p>— Frate Popescule, ciudate sunt și programele și regulamentele școalelor noastre: prea se dă o importantă egală tuturor obiectelor de studiu, și asta este dăunător mersului, adică, vreu să zic, progresului; căci, în definitiv, ce vrea să facă școala din tinerile generațiuni, cari vin și caută, mă-nțelegi, o cultură sistematică, pentru a deveni cetățeni utili, fiecare în ramura sa de activitate socială?...</p>
                  <p>Profesorul se uită la mine aiurit, fără să-nțeleagă. Eu urmez...</p>
                  <p>— Bunioară, am văzut absurdități în școalele noastre; am văzut copii cu excelente aptitudini la studii, condamnați a sta un an repetenți, fiindcă n-au avut notă suficientă la muzică sau la gimnastică... înțelegi bine că un an de întârziere, pentru inaptitudme la muzică sau la gimnastică!... Dar asta, trebuie să convii și dumneata, e tot așa de absurd ca și când ai împiedica pe un tânăr dispus să învețe Dreptul, să piarză un an, fiindcă nu e tare la Morală... Ce are a face Morala cu cariera de avocat, pe care vrea tânărul să o îmbrățișeze?... Ba nu, spune d-ta!</p>
                  <p>Profesorul holbează ochii la mine și mai aiurit... Văzându-l așa, îmi zic: „nu merge! nu merge cu sistema mea pe departe! trebuie apucat boul de coarne!"</p>
                  <p>— Uite, frate Popescule, să lăsăm chestiile de principiu. Știi de ce am venit la d-ta?</p>
                  <p>— Ba!</p>
                  <p>— Am venit să te rog să dai lui Ovidiu Georgescu — pe care l-ai examinat ieri la Morală și i-ai dat nota 3 — să-i dai nota 6...</p>
                  <p>— ! </p>
                  <p>— Să nu zici că nu poți!... știu că poți! trebuie să poți!</p>
                  <p>— Atunci trebuie să le dau la toți...</p>
                  <p>— Să le dai la toți!</p>
                  <p>— Bine, dar...</p>
                  <p>— Să nu zici că nu poți!... Știu că poți! trebuie să poți!... să le dai la toți! Sunt toți copii de familie bună!</p>
                  <p>Profesorul — e și el om de familie bună - zice:</p>
                  <p>— Bine! dacă sunt de familie bună, vom cauta să le dăm la toți nota 6.</p>
                  <p>— Îmi promiți?</p>
                  <p>— Pe onoarea mea de profesor!</p>
                  <p>Am plecat încântat. Madam Georgescu mă aștepta foarte nerăbdătoare:</p>
                  <p>— Ei?</p>
                  <p>— Ei, le dă la toți.</p>
                  <p>— Cum, la toți?</p>
                  <p>— Firește... fiindcă toți sunt de familie bună.</p>
                  <p>— Cum, de familie bună?</p>
                  <p>— Ca Ovidiu.</p>
                  <p>— Nu-nțeleg.</p>
                  <p>— Le dă — zic eu — notă bună la toți băieții.</p>
                  <p>— Și lui Ovidiu?</p>
                  <p>— Mai ales... Le dă nota 6 la Morală, pentru că toți sunt de familie bună.</p>
                  <p>După-amiazi, primesc de la madam Georgescu o scrisorică, prin care mă anunță că Ovidiu a obținut nota dorită si mă roagă să iau prânzul deseară la dumnealor. Se-nțelege că n-am lipsit a profita de grațioasa invitațiune.</p>
                  <p>A fost o masă splendidă. S-a băut șampanie în sănătatea lui Ovidiu Georgescu, urându-i-se o strălucita carieră. Cocoana Caliopi, în culmea fericirei, a sărutat cu toată căldura pe iubitul ei prâslea, cu examenul căruia s-a încheiat deocamdată palpitațiile ei de mamă.</p>
                  <p>— Uf! mi-a zis norocita matronă română, oferindu-mi un pahar de șampanie; am scăpat! Am dat și bacaloriatul ăsta!</p>
               </div>
               <div type="div3">
                  <head>Petițiune</head>
                  <p>E în toiul verii, când serviciile publice încep dimineața la 7 și sfârșesc la 2 d. am. Toată noaptea a bântuit căldură apăsătoare și acuma, pe un cer senin, a răsărit soarele, amenințând cu groaznică dogoare. Ce are să fie peste zi?</p>
                  <p>Sunt 7 ceasuri fără 10 minute de dimineață. În biuroul registraturii generale a unei mari administrațiuni, impiegatul își pregătește registrul, așteptând să bată ceasul, ca să ridice oblonul de la ferestruia pe unde i se-nmânează corespondența oficială și petițiile particulare. Pe când se șterge de sudoare, gândind la cine știe ce, aude ciocănituri la oblonul lăsat. Se uită la ceasul său, regulat adineaori după cel oficial: 7 fără 5 minute… Dă din umeri, se șterge iarăși și gândește mai departe… Ciocăniturile de afară au trecut; dar peste câteva momente iar încep cu mai multă tărie și insistență. Impiegatul dinăuntru se uită iar la ceas: 7 fără 2 minute. Dă din umeri, se șterge de sudoare și-și urmează gândurile intime… Ciocăniturile se-ndoiesc cu violență… În sfârșit cele două minute au trecut: ceasul arată 7 punct. Impiegatul trage zăvorul și ridică oblonul, lăsând ferestruia închisă numai cu geamul. Se uită afară. La geam e un domn, care așteaptă; probabil acela ciocănea. Impiegatul ridică geamul.</p>
                  <p>— Dv. ciocăneați așa?</p>
                  <p>— Da.</p>
                  <p>— Dv. Nu știți că biroul se deschide la 7?</p>
                  <p>— Ba da.</p>
                  <p>Și zicând aceasta, domnul vâră adânc capul pe ferestruică înăuntru; impiegatul, surprins de această mișcare, se dă-napoi și lasă din mână geamul mobil, care pică peste gîtul domnului ca tăișul unei ghilotine. Domnul vrea să tragă afară capul, dar nu poate. </p>
                  <p>— Ridică! domnule! strigă domnul cu ochii mari.</p>
                  <p>Impiegatul ridică binișor ferestruica; domnul își retrage capul.</p>
                  <p>— Ce poftiți?</p>
                  <p>— Am o afacere de registrat...</p>
                  <p>Și domnul iar vrea să vâre capul. Dar impiegatul prinde de veste, lasă repede geamul, care atinge vârful nasului domnului.</p>
                  <p>— Poftiți pe ușă înăuntru, daca aveți vreo afacere! strigă impiegatul, făcând acelui domn semn cu mâna, pe unde poate intra în biurou.</p>
                  <p>Domnul ascultă, pleacă de la ferestruică și-ndată apare în ușă. Este un om nici prea tânăr, nici prea bătrân; pare foarte ostenit, și un ochi deprins ar pricepe îndată că domnul acesta n-a dormit noaptea. E asudat și prăfuit; mișcările i sunt nesigure ca și articularea vorbelor. Apărând în pervazul ușii, ține într-o mână pălăria de paie, cam ghemuită; cu cealaltă mână se ține de nas.</p>
                  <p>— Era să-mi tai nasul!... Știi ce teribil m-ai lovit?</p>
                  <p>— Pardon!... dar nu stric eu... Dacă vârâți așa capul...</p>
                  <p>— Nu face nimic... N-aveți un scaun?</p>
                  <p>— Poftiți.</p>
                  <p>Domnul șade alături de biurou...</p>
                  <p>— Teribil sunt de ostenit...</p>
                  <p>Zicând acestea, domnul se uită lung la un pahar ce stă pe masă aproape gol, și din care a băut impiegatul.</p>
                  <p>— Mă rog, dacă nu vă supărați, aveți apă?</p>
                  <p>— Da.</p>
                  <p>— E rece?</p>
                  <p>— Potrivită.</p>
                  <p>— Nu-i puneți gheață?</p>
                  <p>— Ba da.</p>
                  <p>—Așa? îi puneți gheață?</p>
                  <p>— Firește!</p>
                  <p>— E flir... e firl...? ...ăsta...</p>
                  <p>— Da, avem filtru.</p>
                  <p>— Monșer! te superi dacă te-oi ruga pentru un pahar de apă?... Teribil mi-e de sete! </p>
                  <p>Impiegatul sună; un aprod se prezentă. </p>
                  <p>— Un pahar cu apă...</p>
                  <p>Apoi, după o pauză, către domnul:</p>
                  <p>— Ați zis că aveți o afacere...</p>
                  <p>— Da, am o afacere...</p>
                  <p>— Aici la noi?</p>
                  <p>— Da, la dv. ... o afacere... Pesemne că acum s-a dus s-o scoată din puț...</p>
                  <p>— Cum s-o scoată din puț?</p>
                  <p>— Apa... că văz că nu prea are amicul de gând să vie... Aprodul intră. Domnul ia paharul și-l soarbe întreg pe nerăsuflate, apoi, ridicând niște ochi foarte dulci și plini de mulțumire, cătră aprod:</p>
                  <p>— Mersi... Daca nu te superi... mai îmi dai unul? </p>
                  <p>Aprodul pleacă. Domnul, după ce s-a căutat prin toate buzunarele, cătră impiegat:</p>
                  <p>— S-a dus dracului! am pierdut-ol</p>
                  <p>— Ce?</p>
                  <p>— Ce, nece... e vorba, am pierdut-o?</p>
                  <p>— A fost o petiție...</p>
                  <p>— Nu, frate, batista... Monșer, te superi dacă te-oi ruga să-mi dai batista d-tale?... numai un moment.</p>
                  <p>Zicând acestea, ia de pe masă batista impiegatului și, până când acesta să scoată măcar o exclamație, se șterge cu ea la gură de apă.</p>
                  <p>— Și dumneata nădușești ca mine.</p>
                  <p>Impiegatul dă să-și ia batista înapoi; domnul își trage mâna, se șterge de sudoare și pe urmă la nas; apoi înapoiază batista, punându-o iar la loc pe masă.</p>
                  <p>— Și eu nădușesc al dracului!</p>
                  <p>Impiegatul ia batista și o trânteste departe în partea cealaltă a mesei; apoi se așează, ia condeiul și-ncepe a trece hârtii la registru. Aprodul intră, aducând al doilea pahar. Domnul ia paharul și-l dă pe gât; pe urmă, cu tonul dulceag, făcând semn să-i treacă batista: </p>
                  <p>— Dacă nu te superi...</p>
                  <p>Impiegatul se face că n-aude. Domnul se scoală, trece pe dinaintea mesei în partea cealaltă, se apleacă peste ea și ia batista. Impiegatul vrea să i-o apuce; dar domnul s-a șters pe frunte și la nas; pe urmă, aruncând batista la loc:</p>
                  <p>— Mersi! </p>
                  <p>— Domnule — zice impiegatul — zici că ai venit cu o afacere... Mă rog... Noi n-avem timp aici să stăm de vorbă... Nouă ne plătește statul leafă, să lucrăm... Mă rog, ce afacere?</p>
                  <p>— Stăi că-ți spun... E cald al dracului!</p>
                  <p>Se duce la butonul soneriei, pe care-l apasă. Soneria zbârnâie lung.</p>
                  <p>Impiegatul, impacientat:</p>
                  <p>— Destul, domnule! Ce poftești? </p>
                  <p>— Dacă nu te superi, încă un pahar...mi-e sete al dracului. Az-noapte am umblat forfota cu niște prietini... Nici n-am dormit... Știi... </p>
                  <p>După o pauză:</p>
                  <p>— Nu-i așa că se cunoaște că n-am dormit?</p>
                  <p>— Ba bine că nu!</p>
                  <p>— Pe unde n-am fost!</p>
                  <p>Aprodul vine. Domnul, cu multă politețe:</p>
                  <p>— Drăguță, dacă nu te superi, m-aș ruga... încă un pahar cu apă... Aprodul iese. Domnul, către impiegat, cu delicatete:</p>
                  <p>— Aveți mult de lucru? Impiegatul:</p>
                  <p>— Nici prea-prea, nici foarte-foarte... potrivit.</p>
                  <p>Aprodul aduce paharul. Domnul îl bea pe nerăsuflate; cătră aprod:</p>
                  <p>— Mersi!</p>
                  <p>Apoi cătră impiegat:</p>
                  <p>— Daca nu te superi, te-aș ruga... batista...</p>
                  <p>— Domnule! strigă impiegatul; înțelege odată că nouă nu ne plătește statul aici ca să stăm de vorbă; avem treabă; n-avem vreme de conversație... Spune: ce poftești? Aici n-are voie să intre nimeni fără afaceri. Ce afacere ai?</p>
                  <p>— Ce afacere?</p>
                  <p>— Da! ce afacere?</p>
                  <p>— Am dat o petițiune... Vreau să știu ce s-a făcut. Să-mi dați un număr.</p>
                  <p>— Nu ți s-a dat număr când ai dat petiția?</p>
                  <p>— Nu. </p>
                  <p>— De ce n-ai cerut?</p>
                  <p>— N-am dat-o eu.</p>
                  <p>— Da cine?</p>
                  <p>— Am trimes-o prin cineva.</p>
                  <p>— Când? În ce zi?</p>
                  <p>— Acu vreo două luni...</p>
                  <p>— Nu știi cam când?</p>
                  <p>— Știu eu?</p>
                  <p>— Cum, nu știi? Cum te cheamă pe d-ta?</p>
                  <p>— Nae Ionescu.</p>
                  <p>— Ce cereai în petiție?</p>
                  <p>— Eu, nu ceream nimic.</p>
                  <p>— Cum?</p>
                  <p>— Nu era petiția mea.</p>
                  <p>— Da a cui?</p>
                  <p>— A unui prietin.</p>
                  <p>— Care prietin?</p>
                  <p>— Unul Ghiță Vasilescu.</p>
                  <p>— Ce cerea în ea?</p>
                  <p>— El, nu cerea nimic.</p>
                  <p>— Cum, nu cerea nimic?</p>
                  <p>— Nu cerea nimic; nu era petiția lui.</p>
                  <p>— Da a cui?</p>
                  <p>— A unei mătuși a lui... Știa că viu la București și mi-a dat-o să o aduc eu.</p>
                  <p>— Cum o cheamă pe mătușa lui d. Ghiță?</p>
                  <p>— Nu știu.</p>
                  <p>— Nu știi nici ce cerea...</p>
                  <p>— Ba, mi se pare că cerea...</p>
                  <p>— Ce?</p>
                  <p>— Pensie.</p>
                  <p>Impiegatul, ieșindu-și din caracter și zbierând:</p>
                  <p>— Domnule, aici este Regia monopolurilor! aici nu se primesc petiții pentru pensii! Du-te la pensii, acolo se primesc petiții pentru pensii!</p>
                  <p>— Așa? la pensii, care va să zică?</p>
                  <p>Merge la sonerie, apasă butonul; soneria zbârnâie foarte lung. </p>
                  <p>— Destul, domnule!</p>
                  <p>Uite ce e: dacă nu te superi, te-aș mai ruga pentru un pahar cu apă. </p>
                  <p>Aprodul intră.</p>
                  <p>— Uite ce e, drăguță, dacă nu te superi, te-aș mai ruga pentru un pahar cu apă. </p>
                  <p>Aprodul iese. </p>
                  <p>Impiegatul bufnește și scrie cu ochii aplecați în registru:</p>
                  <p>— Așa?... care va să zică, la pensii?</p>
                  <p>Aprodul vine. Domnul ia paharul. </p>
                  <p>Impiegatul, după ce l-a lăsat să bea în ticnă, către aprod:</p>
                  <p>— Dă-l afară!</p>
                  <p>Domnul, plecând, foarte politicos:</p>
                  <p>— Mersi... Mă duc... Așa? care va să zică, la pensii, care va să zică?!</p>
               </div>
               <div type="div3">
                  <head>Cam târziu... </head>
                  <p>Târziu de tot în noapte, trei vechi prieteni stau de vorbă într-o berărie — despre ce?... Ei! despre ce pot sta de vorbă trei români așa de târziu?... despre politică, fără-ndoială.</p>
                  <p>În toiul discuțiunii, vorbind despre noul impozit asupra țuicii, printr-o asociațiune de idei inexplicabilă altfel decât numai prin telepatie, unul dintre ei, ca și cum s-ar întoarce cu gândul de foarte de departe, zice tam-nisam:</p>
                  <p>— Frate, ce s-o fi făcut Costică?... Costică Panaite... știi...</p>
                  <p>— Costică Panaite?... zice altul. Curios lucru! Cum ți-a venit?... Tocma la el mă gândeam și eu, la Costică Panaite.</p>
                  <p>— Domnule, zice al treilea; asta este ceva care să o spui ori la cine, nu te poate crede. La cine credeți că m-am gândit eu acuma, când ai întrebat dumneata întâi: „Frate, ce s-o fi făcut Costică?"</p>
                  <p>— ?...</p>
                  <p>— La Costică, domnule... la Costică Panaite!... Comèdie!... Așa e... Ce s-o fi făcut bietul Costică?</p>
                  <p>— E în provincie... la o moșie, mi se pare... S-a apucat de comerț... Nu l-am văzut, poate, de opt ani... Dar e curios lucru, domnule, cum să ne aducem aminte de el, așa...</p>
                  <p>Și toți trei prietinii tac și stau mirați pe gânduri. Câtă vreme nu vorbesc, gândurile lor umblă departe pe cărările pe cari ei le-au bătut odinioară în tinerețe, întovărășiți de Costică Panaite; și cu cât mai mult umblă acele gânduri, cu atât le reînviază în față, din ce în ce mai palpabilă, figura vechiului prietin cu toate atributele ei caracteristice. </p>
                  <p>Când figura amicului Costică s-a-ntrupat întreagă în imaginația lor, toți trei îi zâmbesc cu dragoste, și unul după altul:</p>
                  <p>— Ei! aș!</p>
                  <p>— Parol?</p>
                  <p>— Ce! ești copil!?</p>
                  <p>Dar, ca prin minune, de la ușa berăriei de-afară, se aude ca un ecou un glas străin:</p>
                  <p>— Ce! ești copil!?</p>
                  <p>Toți trei rămân încremeniți la auzul acestui ecou ce pare că vine dintr-o altă lume care a fost și nu mai este.</p>
                  <p>Până să se domirească prietenii, iată că apare în ușa berăriei o figură jovială de provincial, un roșcovan pârlit de soare, urmat de un birjar. Birjarul stăruie:</p>
                  <p>— Conașule, de la gară...</p>
                  <p>— Ei, aș! zice roșcovanul.</p>
                  <p>— E doi franci...</p>
                  <p>— Parol?</p>
                  <p>— Taxa, conașule!</p>
                  <p>— Ce! ești copil!?</p>
                  <p>— Costică!... Costică este!...</p>
                  <p>— E Costică! strigă prietenii, și se ridică toți trei, și se reped să-l ia-n brațe, și-l sărută care mai de care cu mai multă căldură. </p>
                  <p>Dar Costică se-ntoarce cătră birjar:</p>
                  <p>— Și ce poftești acuma?</p>
                  <p>— Încă un franc.</p>
                  <p>— Ce! ești copil!?</p>
                  <p>Și zicând aceasta, dă un franc birjarului, și se-ntoarce cătră prieteni, cari iar îl sărută.</p>
                  <p>Se așază toți la masă în culmea veseliei.</p>
                  <p>— Mă, Costică!... știi tu la cine ne-am gândit noi toți trei adineaori?... de cine am vorbit noi acuma până să intri tu?</p>
                  <p>— De cine?</p>
                  <p>— De tine.</p>
                  <p>— Ei, aș!</p>
                  <p>— Zău, de tine.</p>
                  <p>— Parol?</p>
                  <p>— Parol! </p>
                  <p>— C-eșt' copil?</p>
                  <p>Nu mai trebuie să spunem că sosirea iubitului Costică gonește orice gând de plecare acasă, și că imediat se comandă patru halbe, după care începe o anchetă în regulă asupra activității lui Costica în toată vremea îndelungată de opt ani, de când lipsește din Capitală.</p>
                  <p>Din această anchetă, rezultă deocamdată că simpaticul amic, după ce a renunțat acum opt ani a mai susținea licența în drept, s-a hotărât a îmbrățișa cariera de cultivator de pământ, și s-a dus să exploateze o moșie de munte în tovărășie cu un unchi al lui; în tot timpul de opt ani, n-a mai venit la București decât de două-trei ori, când, deși a stat aci câte o săptămână, nu a avut plăcerea să-ntâlnească pe vechii lui prietini, fiindcă „s-a-ncurcat cu alții!" și că acuma e foarte mulțumit ca i-a putut în sfârșit revedea.</p>
                  <p>După tonu-i de extremă jovialitate, după ochii lăcrămoși și maniera cu care articulează vorbele, se vede bine că d. Costică s-a mai întâlnit astă-seara și cu alți prietini.</p>
                  <p>Continuând ancheta, se descopere că simpaticul amic a sosit astă-seară cu un tren întârziat; că de la gară, s-a suit în tramvai; a mers până în colț la Matache Măcelaru; acolo, simțind că-i e foame, s-a dat jos, să ia un mezelic, la o băcănie în colț; acolo a-ntâlnit niște vechi prieteni, cari beau must, și a băut și el...</p>
                  <p>— Vrea să mă-ncurce dumnealor... Zice: „încă un rând!" zic: „C-ești copil!?"</p>
                  <p>S-a suit apoi în birjă, a lăsat geamantanul la Metropol și a venit aci. Ceea ce e curios e că și dânsul avea o presimțire; venind în birje dinspre Matache Măcelaru către centru, îi trecuseră prin gând atâtea și-atâtea amintiri de pe vremea când petreceau toți patru, studenți săraci, împreună.</p>
                  <p>— Ei! frumoase vremuri! exclamă unul.</p>
                  <p>— Ei, aș! răspunde amicul Costică.</p>
                  <p>— Nu mai apucăm noi așa vremuri! zice altul.</p>
                  <p>— Parol? întreabă Costică.</p>
                  <p>— S-a dus! suspină al treilea... Am trei copii, Costică.</p>
                  <p>— C-eșt’ copil!? </p>
                  <p>Și iarăși un rând de halbe, și iară urmează înainte ancheta, dovedind că simpaticul Costică a venit la București cu o afacere foarte importantă; că a plecat de-acasă acum câteva zile, cu intenția să sosească chiar a doua zi în Capitală. De ce n-a sosit decât peste trei zile și jumătate, se explică ușor.</p>
                  <p>De la moșia lui, din vârful munților, este o distanță de cincizeci și mai bine de kilometri cu trăsura până la Ploești.</p>
                  <p>S-a abătut la Vălenii de Munte și s-a-ncurcat o noapte; apoi a ajuns la Ploești; s-a abătut pe la Valea Călugărească, la un prietin, cu ocazia culesului; s-a încurcat o zi s-o noapte; prietenul a vrut să-l mai ție, ca să vie amândoi în București; dar Costică i-a zis: „C-eșt' copil!?" și a plecat.</p>
                  <p>— Îmi par' rău că vă-ncurcați la bere, zice Costică; bine, nene, acu e vreme de bere? Ai la o... mustărie, frate...</p>
                  <p>— Fugi, nene, ca mustul strică stomacul! zice unul.</p>
                  <p>— Ei, aș! răspunde Costică.</p>
                  <p>— Nu m-am bolnăvit alaltaieri din două pahare! zice altul.</p>
                  <p>— Parol?</p>
                  <p>— Cea mai infamă băutură! zice al treilea.</p>
                  <p>— C-eșt' copil !? </p>
                  <p>După o pauză, Costică întrerupe tăcerea: </p>
                  <p>— Frate, n-au ăștia un mezelic, ceva? nițică pastramă...</p>
                  <p>— Ți-ai găsit! la berărie, pastramă...</p>
                  <p>— Da ce?</p>
                  <p>— Crenvirș!</p>
                  <p>— Ei, aș!</p>
                  <p>— Or salam...</p>
                  <p>— Parol?</p>
                  <p>— Ori șvaițer...</p>
                  <p>— C-eșt' copil?</p>
                  <p>Și ancheta își reia cursul.</p>
                  <p>Moșia unde Costică face „agricultură de fân și de prune", este așezată într-unul din cele mai sălbatice și mai sublime puncte ale Carpaților; acolo, în creierii munților, trăiește el de atâta timp foarte mulțumit, departe de zgomotul Capitalii... </p>
                  <p>— Bine, Costică, vara ca vara; dar iarna, nu ți-e urât?</p>
                  <p>— Ei! aș!...</p>
                  <p>— N-aș putea iarna să stau nici o săptămână...</p>
                  <p>— Parol?</p>
                  <p>— În sălbătecia aia...</p>
                  <p>— C-eșt' copil!?</p>
                  <p>Încă un rând de halbe...</p>
                  <p>— Ei, aș!</p>
                  <p>— Ale din urmă.</p>
                  <p>— Parol?</p>
                  <p>— Și pe urmă, un șvarț!</p>
                  <p>— C-eșt' copil!?</p>
                  <p>Până să se golească cele din urmă halbe, un supliment de anchetă nu strică. Cât de important va fi acest supliment, se va vedea îndată.</p>
                  <p>Prietenii țin să afle pentru care afacere „foarte serioasă" a venit în Capitală munteanu lor. Nu le trebuie multă stăruință, ca să obțină satisfacție curiozitatea lor. Costică a venit aci cu o petițiune iscălită de mai multe zecimi de cultivatori de prune: trebuie s-o dea mâine unui deputat, s-o prezinte la Cameră, ca să oprească votarea impozitului pe grad.</p>
                  <p>— Bine, Costică, acuma vii?... ai venit cam târziu!</p>
                  <p>— Ei, aș!</p>
                  <p>— S-a votat legea!</p>
                  <p>— Parol?</p>
                  <p>— Camerele s-a-nchis de sâmbăta trecută!</p>
                  <p>— ...'Ș' copil!?</p>
               </div>
               <div type="div3">
                  <head>Mici economii...</head>
                  <p>În ajunul lui sf. Dumitru, amicul meu Iancu Verigopolu stă înfipt în colțul otelului Continental, privind la trecători. Ne salutăm și intrăm în vorbă. Are frumos caracter amicul meu Verigopolu: totdeuna egal, fără a se lăsa alterat măcar de orice împrejurare; și mărturisesc drept că nu-l pot admira îndestul pentru aceasta. Dumneata, bunioară, ori eu, sau un altul, n-am fi în stare să ne înfigem în colțul otelului Continental pentru a privi la mișcarea de pe stradă, cu sângele rece al unei persoane absolut lipsite de grija zilei de mâne — în ce momente?... în ajunul lui sf. Dumitru... și când?... când am ști bine că a doua zi trebuie să părăsim casa unde am locuit, fără să știm de loc unde o fi casa-n care avem să ne transportăm calabalâcul. Dar pavajul de piatră rece ni s-ar părea desigur mai fierbinte decât smoala clocotită! ne-ar arde tălpile! am alerga nebunește, și nu ne-am putea astâmpăra până când nu am ști tot așa de bine unde vom ajunge mâne cu troacele noastre, pe cât știm de unde vom porni cu ele. Ei bine, amicul meu Iancu Verigopolu, știind bine că a doua zi se mută, fără a ști de loc unde se mută, stă înfipt în colțul otelului Continental, amuzându-se a privi la trecători.</p>
                  <p>— Bine, Iancule, întreb eu, fără să cred ce-mi spune; serios, omule, că nu știi unde vă mutați?</p>
                  <p>Zic <hi rend="italic">vă</hi> mutați, fiindcă amicul e însurat.</p>
                  <p>— Ma parol, monșer!...</p>
                  <p>Și râde... Eu, fără să spun o vorbă, îl privesc uimit de admirație...</p>
                  <p>— Ce te uiți așa? </p>
                  <p>— Te admir — zic — monșer... Eu, în locul tău... </p>
                  <p>— Dar ce e mai frumos, e că n-am sfanț, monșer!...</p>
                  <p>— !!...</p>
                  <p>— ...Adică, vorba vine că n-am sfanț; așa, tot am cîțiva franci.., Aide să luăm un aperitiv... Cîte ceasuri sunt?</p>
                  <p>— Șapte și zece.</p>
                  <p>—Tocma bine... Aide spre Episcopie; mi-am dat întîlnire cu nevastă-mea la Tripcovici, la șapte și jumătate.</p>
                  <p>Pornim la deal, și merg plin de respect alături cu acest filozof antic, pe care atât de puțin îl pot afecta micile mizerii ale vieții. Dumneata, ori eu sau altul, dacă ne-am afla în situația amicului Verigopolu, n-am putea desigur trece prin mulțimea care forfotește liniștită pe Podul Mogoșoaii, fără să vedem în fiecare dintre acele ființe un motiv mai mult de amărăciune pentru sufletul nostru destul de amărât. Și drept să spun, mergând alături cu filozoful meu, de mai multe ori mi-a trecut prin gând: ce aș face eu, dacă aș fi în situația lui, și el ar merge alături cu mine, fiind în situația mea?... L-aș maltrata, desigur... M-ar irita apropierea lui așa de mult, încât l-aș acuza d-a dreptul că el, ocrotit de stăpânul destinelor omenești, mi-a răpit partea mea de bine în această scurtă trecere pe sub lumina soarelui!... Ei bine, el — nu!... el mă poftește la un aperitiv... Admirabil caracter!... Gândind astfel, pe când el salută în dreapta și-n stânga cu cea mai senină amabilitate pe trecătorii cunoscuți, ajungem la Episcopie, tăiem drumul și intrăm la Tripcovici.</p>
                  <p>— Două vermuturi franceze! comandă Iancu. </p>
                  <p>Scoate punga din buzunar, apoi, din pungă, două patace, și mi le arată. Le pune apoi la loc în pungă, și vâră la loc punga-n buzunar.</p>
                  <p>— Asta e tot ce am pe sufletul meu... Și încă și astea mi le-a dat nevasta din micile ei economii...</p>
                  <p>Apoi, schimbând brusc ordinea de idei:</p>
                  <p>— ...Pentru că dacă nu era canalie d. Georgescu, eu tot aș mai fi rămas în slujbă; nu demisionam... Dar pentru o mizerabilă leafă de trei sute de lei pe lună, adică, vorba vine, trei sute... în mână iei două sute cinzeci și șase și cinzeci de bani... să rabzi toate șicanele, toate aroganțele și toate lipsele de educațiune ale unui șef... Mai luăm câte unul?... Băiete! încă două!...</p>
                  <p>— Da, frate Iancule, zic; dar, oricum, în ziua de azi... atâta vreme fără leafă... cam greu.</p>
                  <p>— Greu, negreu, nu poți, dacă ai caracter... Mai luăm câte unul?... Băiete!...</p>
                  <p>— Mersi, frate Iancule, zic eu; două, destul...</p>
                  <p>— Nu se poate... Nu știi vorba neamțului?... <hi rend="italic">Alle guten Dinge</hi>…</p>
                  <p>— ...<hi rend="italic">sind drei</hi>… </p>
                  <p>— Păi, vezi!... Băiete! încă două...</p>
                  <p>— ...E și cam târziu...</p>
                  <p>— Câte?</p>
                  <p>— Șapte și jumătate trecute.</p>
                  <p>— Stai încă un minut... acu trebuie să pice și nevastă-mea...</p>
                  <p>Eu, cu gândul în altă parte, întreb:</p>
                  <p>— În definitiv, n-ai putea dumneata, cu atâtea cunoștințe, să găsești altă slujbă?</p>
                  <p>— Să-ți spun drept, monșer, mi s-a propus să-mi dea cineva o recomandație la primărie; dacă găsesc ceva serios, ca să am cel puțin siguri șapte-opt sute pe lună, înțeleg; dar ca să mai mă-ncurc, să-mi pierz independența pentru o mizerie, nu; asta n-o mai fac... Ce te uiți așa curios?</p>
                  <p>— Nene — zic — te admir din ce în ce mai mult!...</p>
                  <p>— ...Ca să mai am a face iar cu cine știe ce mațe-pestrițe ca d. Georgescu... mai bine, lipsă! mai bine, sărac și curat!</p>
                  <p>„Ce om!" zic eu în gândul meu... când iată văd, la lumina lămpii electrice, că se oprește o trăsură, un muscal, în fața prăvăliei, și din trăsură coboară o damă elegantă, care intră repede la noi. A!... este încântătoarea soție a amicului meu, madam Aglae Verigopolu.</p>
                  <p>— M-aștepți de mult, cocoșelule? întreabă ea pe soțul ei, care-i sărută cu multă galanterie mănușa albă.</p>
                  <p>— De câteva minute, puică... răspunde el, pe când eu fac mănușii albe omajul pe care i l-a făcut și soțul.</p>
                  <p>— Știi că ne mutăm mâne?</p>
                  <p>— Unde? întreabă el fără cea mai mică turburare de surpriză. </p>
                  <p>— Ce-ți pasă!... Salon, patru odăi, baie, bucătărie, odaie de servitori, pimniță, singuri în curte, <hi rend="italic">tout à l’égout</hi>, grădiniță.</p>
                  <p>— Scumpă?</p>
                  <p>— Două mii patru sute...</p>
                  <p>— În patru rate...</p>
                  <p>— Nu... i-am dat pe șase luni înainte... Și zicând aceasta, doamna trage din manșon punguța, din care scoate o hârtiuță, chitanța proprietarului.</p>
                  <p>— Contractul îl facem după ce ne mutam; am luat-o pe trei ani. La toate astea, eu fac o figură așa de imbecilă, încât amicul Verigopolu mă-ntreabă:</p>
                  <p>— Ce te uiți așa curios?... </p>
                  <p>Zic:</p>
                  <p>— Nu... dar... vezi... adineaori... și acu... noroc!...</p>
                  <p>— Ei! monșer, daca n-ar fi ea cu micile ei economii!... Închipuiește-ți că astă-vară la Sinaia... Dar doamna ne-ntrerupe:</p>
                  <p>— Dv. aveți poftă de vorbă, mie mi-e foame... Bine, cocoșelule, mie nu-mi dai un aperitiv?</p>
                  <p>— Băiete! încă trei.</p>
                  <p>— Mersi, zic...</p>
                  <p>— Nu se poate... Vorba neamțului... <hi rend="italic">Alle gulen drei Dinge sind vier</hi>.</p>
                  <p>Trebuie să cedez insistențelor doamnei Verigopolu și să primesc a prânzi la dânșii. Deși a fost vorba că merg <hi rend="italic">à la fortune du pot</hi> (adică, pe românește, să te mulțumești cu ce s-o găsi), amica mea cumpără fel de fel de mezeluri și o sticlă de marsala. Doamna scoate punguța și plătește socoteala toată.</p>
                  <p>Ne suim toți trei în birje și <hi rend="italic">paidiom, gaspadin</hi>! E un deliciu să mergi pe asfalt cu roate de cauciuc. Oprim la altă băcănie: nu-i încă vremea stridiilor; atunci — trei sute grame icre moi.</p>
                  <p>— <hi rend="italic">Paidiom, gaspadin! na leva, na prava... na prava, na leva!</hi>
                  </p>
                  <p>Am sosit... Coborâm iute, Iancu și eu, și dăm doamnei Verigopolu mâna. Femeia sare jos ca o căprioară: </p>
                  <p>— ‘ erssi!</p>
                  <p>Apoi, cătră muscal:</p>
                  <p>— La unsprece fix, Ivanușca!</p>
                  <p>Intrăm... Minunată mâncare și mai ales veselă petrecere!... Păcat că trec așa de repede ceasurile de mulțumire!... Când au trecut trei ceasuri?</p>
                  <p>— Coconiță, zice servitoarea, a venit Ivanușca!</p>
                  <p>Doamna trebuie să meargă negreșit la o mătușică a ei. Înainte de a pleca, doamna cheamă dincolo pe cocoșelul ei, să-i spună cine știe ce. Apoi, ne suim cu toții în birje. Noi, bărbații, ne coborâm în Piața Teatrului; doamna merge înainte la tanti.</p>
                  <p>— Luăm cîte-o tizană? îmi zice Verigopolu.</p>
                  <p>— Mersi, dragă Iancule; nu pot bea șampanie; îmi face arsuri....</p>
                  <p>— Atunci, ce?</p>
                  <p>— O bere...</p>
                  <p>— Bine... eu iau tizană, tu ia bere.</p>
                  <p>Intrăm la Cooperativa... Sunt douăsprezece trecute...</p>
                  <p>— Țal! strigă Iancu.</p>
                  <p>Și aruncă pe masa de marmoră o hârtie de o sută. Eu mă uit iar ca un imbecil...</p>
                  <p>— Ei! monșer, dacă n-ar fi micile ei economii !</p>
               </div>
               <div type="div3">
                  <head>O lacună</head>
                  <p>Lache Diaconescu și Mache Preotescu sunt impiegați în aceeași mare administrație și totodată sunt foarte buni prieteni. Pe lângă acestea, Mache s-a logodit zilele trecute cu sora d-nei Diaconescu, d-ra Cecilia Pavugadi, care-și termină la vară cursul de piano la conservator. Colegi, prieteni și cumnați... În această întreită calitate, cei doi camarazi ies de la cancelaria lor la șase ore seara și, sub aceeași umbrelă, pornesc pe Calea Victoriei la vale, să se abată pe la o băcănie; trebuie să târguiască niște mezeluri pentru masă — Mache va prânzi la Diaconescu împreună cu d-ra Cecilia. În treacăt, Mache ia, de la o cofetărie, bomboane și prăjituri, și dintr-o florărie două buchete. Pentru cine?... Ghiciți... Se-nțelege că dintre cei doi camarazi cel mai grăbit nu este Lache. De aceea Mache îi zice, de câte ori Lache vrea să se oprească la vreo vitrină:</p>
                  <p>— Lasă, monșer; ai mai repede, ca e târziu; să nu ne aștepte damele! La care, Lache răspunde:</p>
                  <p>— Lasă, monșer; știu eu; nu o să ne punem la masă de acum. Dar Mache replică:</p>
                  <p>— Da, decât iar nu face să mergem tocmai la vremea mesii; să nu ne aștepte damele!</p>
                  <p>Mergând așa, ajung în Piața Teatrului... Lache zice:</p>
                  <p>— Ai să bem câte o bere la Gambrinus... </p>
                  <p>— Întârziem, Lache...</p>
                  <p>— Lasă, monșer, știu eu... Numa câte o bere...</p>
                  <p>— Da, decât nu face pentru ca să ne aștepte damele... </p>
                  <p>Și amândoi intră în berărie... Aci, se-ntâmplă să găsească o sumă de colegi, cari le fac loc la masa lor strângându-se cât se poate. Colegii urmează o discuțiune foarte animată: ei comentează decizia Curții în procesul asasinatului și complotului bulgăresc; și daca voim să fim drepți, trebuie să mărturisim că cea mai deplină armonie domnește în această dezbatere: toți sunt de părere că decizia este dreaptă și bine cumpănită. Dar cei doi prietini intervenind în dezbatere, Lache, „pentru prima oară în viața lui", constată cu regret că legea noastră penală prezintă o lacună, că „n-avem pedeapsa cu moarte". El nu este un om crud — toată lumea care-l cunoaște știe foarte bine aceasta...</p>
                  <p>— Dar când vine, mă-nțelegi, un caz ca acesta, ca să nu mai aibă cineva siguranța vieții în țara lui...</p>
                  <p>—Țal! strigă Mache bătând în masă...</p>
                  <p>— ...Când orice asasin, mă-nțelegi, plătit de o mână criminală, poate pentru ca să vie, sub pretext de politică, și în țara ta, când ești liniștit și când ești cu conștiința împăcată că ți-ai împlinit până-n capăt datoria, și nu ești întru nimic vinovat, pentru ca să vie, mă-nțelegi...</p>
                  <p>— Țal! țal!! strigă Mache bătând foarte tare în masă.</p>
                  <p>— Ci stăi, monșer!</p>
                  <p>— E târziu, Lache!</p>
                  <p>— Ce târziu?</p>
                  <p>— Nu face pentru ca să ne-aștepte...</p>
                  <p>— Stăi un moment... Pentru ca să vie, mă-nțelegi...</p>
                  <p>—Țal!!!</p>
                  <p>— ...Aș!... Asta, nu! să mă ierți!Asta, trebuie pedeapsa cu moarte! Opiniile sunt împărțite de acum încolo. Părerea lui Diaconescu găsește la câțiva camarazi aprobare, pe când alții o combat „în numele principiilor moderne". </p>
                  <p>— Principiile moderne!? strigă Lache. Da dumnealor, mă-nțelegi, moderni sunt?</p>
                  <p>—Țal!!! strigă desperat Mache.</p>
                  <p>— Ci stai! monșer; mă plictisești...</p>
                  <p>— E târziu, Lache... Șapte trecute...</p>
                  <p>— Nu e nici șapte și jumătate. </p>
                  <p>— Era vorba la șapte.</p>
                  <p>— Las' că știu eu... Ce-ți pasă?</p>
                  <p>— Da, monșer; dar nu face pentru ca să lăsăm s-aștepte...</p>
                  <p>— N-așteaptă, n-ai grije, știu eu... Care va să zică, dacă vii și invoci principiile moderne, apoi, te rog, fă bunătate și le aplică dumneata mai întâi, ca să ai dreptul pentru ca să zici „principiile moderne". Dar pumnalul d-tale tot principii moderne este?... Care va să zică toporul tot principii moderne, ai?</p>
                  <p>— Lache !</p>
                  <p>— Las'că nici noi nu suntem așa de proști, cum credeți dv., pentru ca să nu știm ce va să zică principiile moderne.</p>
                  <p>— Lache!!</p>
                  <p>— Ești teribil, monșer, când îți abate ție ceva; ești teribil, parol! Lasă-mă, domnule, să termin, și mergem... Ești teribil, parol!</p>
                  <p>— Șapte și jumătate, Lache!</p>
                  <p>— Ia să știe dumnealor că este aici o justiție, care pedepsește cu asprime orice tentativă, mă-nțelegi...</p>
                  <p>— Lache!</p>
                  <p>— Ia să știe că sunt judecători la Berlin!</p>
                  <p>— Lache!!</p>
                  <p>— Că în materie politică nu-ți este permis a mai întrebuința violența fără să mergi la ghilotină...</p>
                  <p>— Lache!!!</p>
                  <p>— Ești teribil, monșer, parol!</p>
                  <p>— Opt fără un sfert, Lache; dacă nu mergi, eu te las; mă duc singur...</p>
                  <p>— Cum, singur?</p>
                  <p>— Mă duc la un birt... Nu face să lăsăm damele pentru ca să ne aștepte... Țal! Țal!!</p>
                  <p>Plătesc în sfârșit, salută pe camarazi și, pleacă. La ușe, Lache se oprește... I-a fulgerat prin minte încă un „argument". Se-ntoarce si pornește-napoi spre masa camarazilor: </p>
                  <p>— Și-n definitiv, mă-nțelegi...</p>
                  <p>Dar Mache-l apucă, îl învârtește-n loc și-l scoate pe ușă. </p>
                  <p>— Ești teribil, monșer, parol! zice Lache. Hai la băcănie... Trebuie să luăm mezeluri.</p>
                  <p>În băcănie, alți camarazi... Iau țuici și comentează — ce? decizia Curții, firește.</p>
                  <p>— Lache! zice Mache cu groază... Haide-n altă partel Dar Lache a intrat deja în dezbatere și, „pentru prima oară în viața lui", trebuie să constate cu regret că legea noastră penală prezintă o lacună... De astă dată însă, Lache întâmpină o opoziție crâncenă. Mai cu seamă Sache Potropopescu se ridică în contra teoriei barbare a lui Diaconescu cu un formidabil bagaj de argumente științifice. Dar Diaconescu zâmbește caracteristic: se vede bine că mestecă-n sine o replică zdrobitoare.</p>
                  <p>— Lache! zice dezolat Preotescu; lasă, Lache! Aide că am cumpărat mezelurile... Aide, Lachel lasă, Lache!</p>
                  <p>— Nu las, domnule!</p>
                  <p>— Aide, Lache! Opt trecute, Lache! Nu face pentru ca...</p>
                  <p>— Ești teribil, monșer, parol!</p>
                  <p>Atunci Preotescu, foarte rugător către Potropopescu, care urmează cu argumentația lui:</p>
                  <p>— Lasă, Sache!... E târziu, Sache!</p>
                  <p>— Și-n definitiv... zice Lache.</p>
                  <p>Dar Mache îl împinge spre ușă, îl scoate afară și-l urcă-ntr-o trăsură.</p>
                  <p>— Înainte, birjar! și mână mai iute!</p>
                  <p>— Ești teribil, monșer, parol! Trăsura merge în fuga...</p>
                  <p>— Opt și jumătate, Lache; ne-așteaptă damele; ne-am făcut de rușine; să vezi ce supărate o să fie!</p>
                  <p>— Ia lasă-mă, monșer! dumneata nu vezi ce absurdități susțin dumnealor... Cum?... Care va să zică să intri dumneata în casă la mine cu pumnalul, cu toporul, cu conspirații, cu comploturi și asasinaturi, și eu să stau cu mânile în șolduri și, în loc să te iau de urechi ca pe un măgar, și să-ți zic: „destul! pân-aci! nu-ți permit mai mult în țara mea!" — eu, nu! eu să viu pentru ca să-ți zic: „bravo! bine faci! să mai poftești și aldată..." Să mă ierți! astea să le spuie d. Potropopescu la alții, asta nici o umanitate nu poate pentru ca să fie!... </p>
                  <p>— Mână mai iute, nene! strigă Mache cătră birjar.</p>
                  <p>— Eu, orice-ar zice d. Potropopescu, eu să-mi dai voie pentru ca să zic că legea noastră penală prezintă o lacună.</p>
                  <p>Au ajuns... Mache sare repede jos, plătește birjarului și, încărcat în buzunare cu mezeluri, într-o mână cu pachetele de la cofetărie, în alta cu două buchete, sună destul de emoționat. Dinăuntru s-aud valuri de armonie. Dar clopoțelul zbârnâind, pianul amuțește ca prin farmec. Peste un moment, domnișoara Cecilia Pavugadi deschide... Scuzele d-lui Preotescu pentru întârziere sunt pe deplin primite de cele două dame: îl cunosc așa de bine pe d. Diaconescu... „Când vine dumnealui vreodată la vreme?..." Doamnele sunt încântate de atenția d-lui Preotescu: așa frumoase buchete!... La masă...</p>
                  <p>— Domnule Preotescu — zice d-ra Pavugadi — ți-am preparat o surpriză: am studiat o bucată...</p>
                  <p>— Sublimă! zice madam Diaconescu. </p>
                  <p>— A! domnișoară...</p>
                  <p>— Ți-a plăcut — zice Lache către Mache — ți-a plăcut d. Potropopescu cu absurditățile dumnealui... Auzi dumneata!...</p>
                  <p>— Lasă, Lache! zice Mache.</p>
                  <p>— Ești teribil, monșer, parol!</p>
                  <p>— Și ce bucată, domnișoară?</p>
                  <p>— O bucată nouă... Stella confidente...</p>
                  <p>— Eu nu-i înțeleg, pe onoarea mea, zice d. Diaconescu; când vezi că și popoarele cele mai civilizate...</p>
                  <p>— Lasă, Lache... O s-o cânțați, sper...</p>
                  <p>— Firește...</p>
                  <p>...Toată lumea se scoală de la masă. Cafeaua se servește în salon. D-ra Pavugadi se așază la clavir și-ncepe. Mache în picioare, transportat, extaziat, se lasă dus de acele valuri de armonie... Dar Lache îl trage discret de mânecă și-i zice încet, ca să nu turbure liniștea artistei:</p>
                  <p>— E absurd, monșer, să intru în casa dumitale cu toporul... și dumneata, mă-nțelegi...</p>
                  <p>— Lasă, Lache!...</p>
                  <p>— Lacuna asta trebuie, monșer...</p>
                  <p>— Lasă, Lache... s-ascultăm, Lache!...</p>
                  <p>— Ești teribil, monșer, parol!...</p>
               </div>
               <div type="div3">
                  <head>Inspecțiune</head>
                  <p>1900</p>
                  <p>Mai mulți prietini – impiegați în diferite administrații publice – stau de vorbă, la masa lor obicinuită într-o berărie, despre chestiunile la ordinea zilei. Firesc lucru ca, dintre toate, să-i intereseze una mai cu seamă: e vorba de nenorocirea unui coleg, vechi impiegat, reputat până mai zilele trecute ca un funcționar model, ca om de o probitate mai presus de orice bănuială, și care fuge din țară lăsând la casa publică o foarte însemnată lipsă de bani. Fiecare dintre camarazi comentează în felul său această tristă aventură: unul înfierează cu toată asprimea fapta, altul nu și-o poate explica îndestul, altul încearcă să găsească o scuză pentru fugar; în fine, d. Anghelache deplânge pe nenorocitul acela, „care nu e decât o victimă a neglijenții altora!“. La această părere, aruncată cu toată seriozitatea de d. Anghelache, toți ceilalți fac niște ochi mari; din aceasta, vede d. Anghelache că amicii lui nu i-au priceput deloc vorbele, și astfel se simte obligat a le da explicațiunile necesare. Și nu trebuie să uităm a spune că dintre toți cel mai competent în materie este d. Anghelache: d-sa este mânuitor de bani publici într-o mare administrație.</p>
                  <p>– Firește că nu este el de vină, zice d. Anghelache. El este o victimă a neglijenții altora!</p>
                  <p>– !?</p>
                  <p>– De câtă vreme nu a fost controlat? De câți ani nu a venit vreun inspector să-i verifice casa?… Mizerabilii!</p>
                  <p>– Dă-mi voie! Care va să zică, dacă mânuiește cineva bani publici și nu este controlat la vreme, asta însemnează că delapidarea, că necinstea lui ar fi scuzabile?… Să mă ierți! </p>
                  <p>– Ba nu te iert deloc! strigă foarte tare d. Anghelache, bătând cu pumnul în masă. Nu te iert deloc, pentru că d-ta nu-nțelegi, n-ai idee de ce vorbești! Cine n-ar cunoaște bine pe d. Anghelache și-ar explica tonul și manierele acestea violente prin numărul paharelor de bere consumate; însă camarazii îl cunosc destul ca să caute o altă explicație; pe când o caută în zadar, d. Anghelache înghite pe nerăsuflate încă un pahar și urmează din ce în ce mai cu căldură:</p>
                  <p>– Dumnealor să-i tragă păcatele nenorocitului! Dumnealor l-au mâncat! Daca la cea dintâi ciupeală ar fi venit un domn inspector și i-ar fi făcut casa, ar fi găsit lipsă mai nimic… Așa e?</p>
                  <p>– Așa e!</p>
                  <p>– Și dacă i-ar fi zis: „Amice, îți lipsesc patru-cinci sute de lei din casă; ia fii bun d-ta și-i pune imediat la loc, și aldată socotește mai bine; că foarte curând am să viu iar să te vizitez, și-ți declar că nu-ți voi mai vorbi tot astfel; imediat voi raporta cui de drept!“ Așa e că nu se nenorocea omul?</p>
                  <p>– Așa e!</p>
                  <p>– Apoi daca e așa, strigă d. Anghelache foarte tare, trântind cu paharul în masă, daca e așa, de ce vă faceți că nu-nțelegeți? ori sunteți idioți? Idioți! Cuvântul acesta face pe camarazi să nu mai înțeleagă nimica. Ca să pronunțe d. Anghelache, care este un tip de urbanitate, astfel de cuvânt, desigur trebuie să fie scos din țâțâni. Însă ce?… ce l-a putut scoate astfel din țâțâni pe d. Anghelache? Iată ce nu pot înțelege camarazii. Dar d. Anghelache bea încă un pahar și foarte enervat urmează:</p>
                  <p>– Știți dv. câți bani îmi trec mie pân mână?</p>
                  <p>– Mii.</p>
                  <p>– Vezi că ești prost?</p>
                  <p>– Nene Anghelache!</p>
                  <p>– Mii, ai?… Sute de mii, boule!</p>
                  <p>– Nene Anghelache!</p>
                  <p>– Ce, nene Anghelache? ce, nene Anghelache?… Țal! Țal!! Țal!!! </p>
                  <p>– Nene Anghelache, spargi paharul!</p>
                  <p>– Nu vezi că bat de un ceas, și nu vrea să vie mizerabilul!… Țal!!! În sfârșit, mizerabilul vine… D. Anghelache își plătește consumația plus un pahar, care trebuie să vie.</p>
                  <p>– Milioane, neghiobule! strigă d. Anghelache. De când crezi d-ta că n-a mai dat pe la mine cineva, să-mi verifice casa?</p>
                  <p>– De când?…</p>
                  <p>– De acum unsprezece ani, de când am luat-o în primire… Mișeii!</p>
                  <p>– Pentru că te cunosc toți că ești un funcționar corect.</p>
                  <p>– Corect! strigă d. Anghelache fierbând… Corect! De unde știu dumnealor că sunt corect?… Canaliile!</p>
                  <p>Și aduce paharul la gură.</p>
                  <p>– Cine poate crede de dumneata că nu ești om cinstit? Cinstit!… Când aude acest cuvânt, d. Anghelache se scoală drept în picioare cu paharul ridicat în sus și, în culmea furiei:</p>
                  <p>– Nu vă permit să faceți glume proaste pe socoteala mea, măgarilor! că vă sparg capul! Trântește paharul de masa de marmură, prefăcându-l în țăndări, și iese turbat pe ușă. Lumea toată din berărie își întoarce privirile spre masa camarazilor, cari au rămas consternați. Câteva minute, în timp ce chelnerul șterge urmele accesului de violență al d-lui Anghelache, tac, toți căutând fiecare în ochii celorlalți o lămurire…</p>
                  <p>– Am înțeles! zice unul.</p>
                  <p>– Să știi c-a făcut-o! adaogă altul.</p>
                  <p>– E pierdut, nenorocitul!</p>
                  <p>În momentul acesta, iată că intră în berărie un domn matur. Camarazii de la masă îl salută respectuos. El se apropie cu bunăvoință de dânșii și le întinde mâna cu un aer de vădită superioritate.</p>
                  <p>– Bună seara, băieți.</p>
                  <p>– Bună seara, d-le inspector.</p>
                  <p>– Îmi dați voie?</p>
                  <p>– Mai încape vorbă!… și d. inspector se așază în locul unde cu câteva minute mai-nainte a șezut d. Anghelache. </p>
                  <p>– Ce mai nou? întreabă noul venit.</p>
                  <p>– Mai nimica, d-le inspector… S-au dat lefurile astăzi.</p>
                  <p>– Da?… Eu n-am fost astăzi la minister, am dormit toată ziua; ieri noapte în tren n-am putut închide ochii; era plin de deputați și de senatori… M-a chemat telegrafic ministrul să viu de la gară drept la dânsul acasă… De mâne începem să călcăm rând pe rând toate casele… Istoria nenorocitului celuia care a fugit în America a pus pe gânduri pe d. ministru.</p>
                  <p>Cuvintele inspectorului finanțiar produc asupra camarazilor o așa de puternică zguduitură, încât unul, fără să vrea și fără să știe pentru ce, zice: „An-ghe-la-che…“.</p>
                  <p>– Cum ți-a dat prin cap de Anghelache? întreabă inspec­to­rul… Cu Anghelache vreau să încep mâne… tocmai pentru că știu că la el merge lucrul mai ușor… Ei! dacă ar fi toți mânuitorii de bani publici ca Anghelache…</p>
                  <p>– An-ghe-la-che…</p>
                  <p>– … n-ar mai trebui inspectori finanțiari! Tot vrea guvernul să facă economii – ne-ar putea suprima pe toți… Ei! ca Anghelache, mai rar, așa corect și serios!</p>
                  <p>– An-ghe-la-che!… șoptește aiurit impiegatul, pe când ceilalți tac zdrobiți.</p>
                  <p>Dar d. inspector nu observă cât e de curioasă înfățișarea camarazilor, sau, dacă o observă, o atribuie naturalei con­strângeri pe care trebuie s-o simtă niște inferiori având plăcerea și onoarea să stea la aceeași masă într-un loc public cu un superior. D. inspector are să se scoale de dimineață a doua zi pentru ca să pornească a face surprize mânuitorilor de bani publici. A băut un pahar mare, îl plătește, apoi întinde cu multă bunăvoință mâna tutulor inferiorilor și se retrage. Un moment, camarazii rămân în picioare, ca țintuiți, fără a se hotărî să mai șează jos ori să plece, când unul din ei rupe tăcerea:</p>
                  <p>– Ce-i de făcut?</p>
                  <p>– Nenorocitul !</p>
                  <p>– Trebuie să-i dăm numaidecât de știre… Imposibil să-l lăsăm așa… Când l-o vedea pe inspector mâne, îi cade dambla.</p>
                  <p>– Trebuie să-l găsim… să-l luăm cu binișorul! </p>
                  <p>– Anghelache?… Se-mpușcă!</p>
                  <p>– Nu l-ai văzut ce iritat era?</p>
                  <p>– Îi lipsește mult!…</p>
                  <p>– Încai să se facă nevăzut!…</p>
                  <p>Repede camarazii plătesc consumațiile, ies, se suie toți trei într-o birje și pornesc către locuința nenorocitului lor camarad. Anghelache e flăcău, stă cu soră-sa și cu mama lor, în Dobroteasa. E aproape unu după miezul nopții…</p>
                  <p>– Trebuie să doarmă nenorocitul fără grijă…</p>
                  <p>– Aș! fără grijă! nu l-ați văzut în ce hal era?</p>
                  <p>– Eu gândesc că-și face bagajele…</p>
                  <p>– Să-l luăm cu binișorul…</p>
                  <p>Au ajuns… În casă nu e nici o lumină. La fereastra odăii de la pod, unde doarme Anghelache, perdeaua este ridicată.</p>
                  <p>Mahalaua e cufundată în deplină tăcere; nici o mișcare alta decât pâlpâiala rarelor becuri de gaz. Unul dintre camarazi bate discret la geam: nici un răspuns. Mai bate o dată: același rezultat.</p>
                  <p>– Doarme dus!</p>
                  <p>– Bate mai tare!</p>
                  <p>– Cine e? întrebă un glas tânăr dinăuntru.</p>
                  <p>– Bate mereu!</p>
                  <p>– Cine e?</p>
                  <p>Și la fereastră, apare o icoană albă cu mâinile încrucișate pe piept… E domnișoara Eliza, sora lui Anghelache. Camaradul care a bătut zice foarte emoționat:</p>
                  <p>– Dormeați, domnișoară Elizo?</p>
                  <p>– Da, d-le Costică… Ce e?</p>
                  <p>– Mă scuzați că v-am deranjat somnul… Nenea Anghelache n-a venit?</p>
                  <p>– Nu.</p>
                  <p>– Ne dați voie să-l așteptăm…</p>
                  <p>– Îl așteptați degeaba… a trimis vorbă aseară pe la zece cu un comisionar, să stingem și să-ncuiem, că nu vine la noapte acasă… E poftit la o petrecere cu niște prietini și nu crede să scape până la ziuă…</p>
                  <p>– Nenorocitul!… Noapte bună, domnișoară Elizo!</p>
                  <p>– Mersi! </p>
                  <p>Și icoana cea albă se retrage de la fereastră stingându-se-n întunerec.</p>
                  <p>– Ce e de făcut?</p>
                  <p>– După el!… Trebuie să-l găsim undeva.</p>
                  <p>– Mână, birjar!</p>
                  <p>– Nenorocitul!</p>
                  <p>Unde?… unde să fie nenea Anghelache?… De atâtea ceasuri acuma, bunii camarazi îl caută, alergând prin întunericul nopții de colo până colo, când în birje, când pe jos – degeaba! Au fost de-a rândul peste tot, de câte două și trei ori, prin toate localurile de noapte, pe unde și-au putut închipui că s-o fi încurcat, după cunoscutu-i obicei la luarea lefii… Au mers mai departe: l-au căutat și pe unde nu trebuia să-l caute… Anghelache nicăieri! Biruiți de osteneală, demoralizați de atâta nesucces, au intrat încă o dată într-o cafeneluță, unde gazul apune după ce a răsărit soarele. În odăița din fund, un alt camarad… La lumina spălăcită a becului Auer, chipul camaradului seamănă cu icoana unui martir în urma chinurilor: e alb ca varul, cu umbre albastre; fălcile-i sunt încleștate; nasul tras; ochii pierduți în extaz. În mâna-i asemenea albă, ca și cum pe sub piele n-ar mai curge un pic de sânge, ține o linguriță, cu care amestecă, încet, încet de tot zaharul într-o ceașcă plină cu șvarț. Din când în când oftează din adânc pe nas, umflându-și nările. Cum îl văd, camarazii se apropie de el și-l salută. El le zâmbește – zâmbetul sfânt al martirului, care-ntrevede, prin deschizătura regiunilor cerești, lumina vieții eterne – și urmează să amestece în ceașcă fără a schimba câtuși de puțin măsura mișcării. Camarazii, înțelegând starea sufletească a camaradului, s-așează discreți la o masă alături și comandă cafele… Dar unul are o inspirație și, mai puțin discret decât ceilalți, se adresează către omul care amestecă-n ceașcă:</p>
                  <p>– Mitică… nu cumva ai văzut tu astă-seară pe undeva pe nenea Anghelache?</p>
                  <p>Mitică zâmbește și face semn din cap că da. Toți trei camarazii se ridică drept în picioare:</p>
                  <p>– Unde?</p>
                  <p>Mitică face semn cu palma stângă pe masă, adică: aici. </p>
                  <p>– Când?</p>
                  <p>Mitică face din buze un semn și ridică din umeri, adică: <hi rend="italic">n-aș putea spune precis, când...</hi>
                  </p>
                  <p>– Spune, nene, păcatele mele! strigă unul scos din răb­dare!… Când a plecat?</p>
                  <p>Mitică amestecă cu mâna dreaptă și arată cu cea stângă spre ușă, adică: <hi rend="italic">acușic' a plecat</hi>.</p>
                  <p>– Ci vorbește, domnule! ești mut? ce dracu! Unde a plecat?</p>
                  <p>Mitică lasă lingurița și zice cu o sforțare supremă:</p>
                  <p>– ’Ă… ’ăp… ’ăpt…</p>
                  <p>Și caută să prinză iar lingurița.</p>
                  <p>– Unde?</p>
                  <p>— … ’ptăiie!</p>
                  <p>Și prinde lingurița și-ncepe iar s-amestece.</p>
                  <p>– Băiete! strigă unul din camarazi.</p>
                  <p>Chelnerul vine…</p>
                  <p>– A fost în urma noastră pe aici nenea Anghelache?</p>
                  <p>– Da!</p>
                  <p>– A fost pe aici!… Când?</p>
                  <p>– Adineaori…</p>
                  <p>– Nu i-ai spus că l-am căutat? că avem o afacere foarte importantă și să ne aștepte?</p>
                  <p>– Ba da.</p>
                  <p>– Și ce-a zis?</p>
                  <p>– A zis: „ce afacere importantă? să mă slăbească!”</p>
                  <p>– Nenorocitul!</p>
                  <p>– Și nu știi unde a plecat?</p>
                  <p>– … ’ptăiie!</p>
                  <p>– Cum?</p>
                  <p>– La lăptărie, tălmăcește chelnerul, care e deprins cu vorba lui d. Mitică.</p>
                  <p>Peste câteva momente, o birje iese în goană pe la capul Podului către Șosea…</p>
                  <p>La lăptărie, întuneric beznă.</p>
                  <p>– Ce-i de făcut?</p>
                  <p>– Înapoi, birjar!</p>
                  <p>– Haid’ iar acasă? Trebuie să se fi întors?</p>
                  <p>– Ești nebun? Tocma-n Dobroteasa?… Ne-apucă ziua pe drum… </p>
                  <p>– Dar putem să-l lăsăm așa?… Dacă nu știe nimica, se duce la canțilerie, și-l prinde acolo inspectorul… Trebuie să știe ce-l așteaptă… </p>
                  <p>Se face în adevăr ziuă când camarazii ajung în Dobro­teasa… Nenea Anghelache n-a venit acasă. Sunt șapte ceasuri… Peste două ceasuri, fiecare trebuie să fie la postul său. În definitiv, au conștiința împăcată că și-au dat toată osteneala să-l scape, ca buni camarazi și amici. Oamenii au făcut tot ce puteau face; de acuma, aibă Dumnezeu grijă de Anghelache! Cei trei camarazi se despart, să meargă fiecare la treaba lui. Unul dintre dânșii, care lucrează la aceeași administrație cu Anghelache, ia însărcinarea să comunice la dejun ce s-a mai întîmplat. Și, în adevăr, peste câteva ceasuri, la douăsprece trecute ceilalți doi camarazi se-ntâlnesc la birtul lor, unde al treilea vine tocmai la unu să le comunice lucruri de o extremă gravitate.</p>
                  <p>Pe la unsprezece ceasuri, când trebuia să se deschiză casa, a venit inspectorul financiar, și, așteptând pe Anghelache, s-a pus să cerceteze registrele. Pe la unsprezece și jumătate, s-a trimis un aprod cu birja acasă la Anghelache să-l cheme, că-l așteaptă inspectorul. Aprodul s-a-ntors după douăsprezece cu răspuns că d. Anghelache n-a mai dat p-acasă de ieri dimineață, că noaptea a trimis vorbă să nu-l aștepte cucoanele, că nu vine. La vorbele aprodului, inspectorul a-nceput să râză… pe urmă a cerut lumânare și ceară, a pecetluit casa și a plecat spunând că se-ntoarce la trei.</p>
                  <p>– Nenorocitul de Anghelache!</p>
                  <p>Imediat, după dejun, camarazii se reped în Dobroteasa. Dar și acuma același rezultat – Anghelache nu se află. Din Dobroteasa apucă la stânga, să iasă pe chei spre Piața Mare. Trecând prin fața morgei, văd căruța funebră: un nou oaspete a venit, sătul de căldurile vieții, să coboare în răcorosul otel. Camarazii își fac cruce și, privindu-se unul pe altul, se-ncruntă, ca și cum ar voi să gonească unul din mintea altuia un gând, același, pe care unul altuia și l-au ghicit.</p>
                  <p>– Sărmanul Anghelache!… Unde-o fi Anghelache?</p>
                  <p>La șase seara, la Gambrinus, tânărul comunică celorlalți doi urmarea inspecțiunii. La trei fără un sfert, inspectorul s-a înființat la casă și iar a mai cercetat registrele, și iar a trimis zadarnic pe aprod în Dobroteasa. Apoi a încheiat un proces-verbal, dispunând că, dacă și a doua zi casierul nu se va prezenta la post, să se cheme lăcătușul. Pe când povestește camaradul, iată că vine un băiat cu gazete; fiecare dintre cei trei prieteni ia câte una și-și aruncă ochii pe ultimele informațiuni. Unul dă un țipăt și încremenește cu gazeta-n mână.</p>
                  <p>– Anghelache!</p>
                  <p>Atât poate zice și întinde gazeta, în care fiecare citește:</p>
                  <p>„Azi-dimineață s-a găsit la Șosea spânzurat un om bine îmbrăcat în vârstă ca de 40–45 de ani. Din ordinul procu­rorului, cadavrul, asupra căruia nu s-a găsit nimic alta decât un plic cu adresa Anghelache M., mărunțiș în monete nouă de nichel ca de șaptezeci de bani și un ceasornic de argint cu monograma A.M., a fost transportat la Morgă.“</p>
                  <p>– Bravo! nene Anghelache!…</p>
                  <p>– Da! mai bine moartea decât dezonoarea!</p>
                  <p>– Sărmanul nenea Anghelache!</p>
                  <p>Și toți trei camarazii se despart cu inima zdrobită.</p>
                  <p>A doua zi, la dejun…</p>
                  <p>– S-a deschis casa…</p>
                  <p>– Îi lipsește mult?</p>
                  <p>– Nimic nu lipsește!</p>
                  <p>– !?</p>
                  <p>– S-a găsit în plus un pol de aur românesc din 70, învălit într-o foiță de țigară.</p>
                  <p>– !!</p>
                  <p>– Trebuie să mergem la Morgă să-l vedem! eu nu m-astâmpăr până nu-l văd!</p>
                  <p>Și pornesc iară toți trei. La Morgă se pregătesc servanții a-l preda pe Anghelache să-l ducă acasă, fiindcă i s-a stabilit complet identitatea și l-a reclamat familia. Camarazii s-au apropiat de masa pe care stă camaradul lor.</p>
                  <p>– De ce?… de ce, nene Anghelache? a întrebat plângând ca un prost cel mai tânăr.</p>
                  <p>Dar, nenea Anghelache, cuminte, n-a vrut să răspunză.</p>
               </div>
               <div type="div3">
                  <head>Triumful talentului </head>
                  <p>1900</p>
                  <p>Au fost odată-ntr-o școală de provincie - Niță Ghițescu și Ghiță Nițescu. Amândoi erau potriviți la-nvățătură și la purtare. Niță însă se deosibea, și nu numai de Ghiță, dar chiar de toți copiii ceilalți, prin talentul lui la scris, de care se minuna cu drept cuvânt toată lumea. În anul al patrulea de școală primară, Niță ajunsese să scrie așa de frumos, încât, adesea, puse alături, caietul lui ai fi zis că este modelul de caligrafie tipărit, iar modelul de caligrafie, scris de mână; pe câtă vreme, Ghiță scria nu se poate mai urât; pe lângă că-i era mâna dreaptă șubredă, fiindcă-i degeraseră degetele de mic, n-avea băiatul nici apucătură din ochi la lucru de piguleală. Așa, isprăvind clasele primare, s-au despărțit cei doi buni camarazi, ca să meargă fiecare după norocul lui. Ghiță s-a dus la țară pe lângă tată-său, care era negustor cu dare de mână; iar Niță, copil sărman, a apucat spre Capitală, ascultând de sfatul dascălului său:</p>
                  <p>– Fătul meu, tu părinți n-ai, carte multă nu ți-e dat să-nveți, că nu prea ești deștept, slugă nu te poți face, că ești cam leneș... Ți-a dat și ție Dumnezeu un dar: ai icoană la scris; ție cu condeiul ți-e dat să te hrănești. Du-te la București, acolo ai să intri copist în vreo canțilerie și-ncet-încet, cum te știu că n-ai purtări prea rele, cu vremea ai să-naintezi.</p>
                  <p>Niță a ajuns în Capitală și s-a pus să-și caute de lucru. A făcut cunoștință ba cu unul, ba cu altul, recomandându-și talentul și căpătând din toate părțile complimente și dovezi de admirațiune. Dar afară de acestea, n-a reușit deocamdată să capete nimic mai mult.</p>
                  <p>Niță nu și-a pierdut speranța și bine a făcut; căci iată că-ntr-o seară o cunoștință i-a spus:</p>
                  <p>– Mâne dimineață, la ceasurile unsprezece, să te afli la Ministerul de Interne: se ține concurs pentru trei posturi de copiști; desigur ai să capeți unul.</p>
                  <p>Se-nțelege că Niță n-a lipsit a se înființa la vreme. Concurenții, în număr de vreo treizeci, au fost introduși într-o sală mare; aci, în fața comisiunii, compusă din directorul ministerului ca prezident, subdirectorul ca viceprezident și trei șefi de biurou ca membri, li s-a dictat de către unul dintre aceștia cu glas tare timp de cinci-șase minute. Apoi d. președinte a zis:</p>
                  <p>– Destul! acum fiecare să-și iscălească proba.</p>
                  <p>Deși dictarea mersese cam prea iute, Niță s-a uitat lung pe foaia lui, înainte de a o iscăli, a zâmbit mulțumit de sine, apoi, a iscălit și a înmânat-o cu mult respect unui domn membru, care a strâns toate probele. Peste două zile, s-a dat rezultatul concursului... Numele Niță Ghițescu nu figura între cele trei numiri.</p>
                  <p>– Și ce frumos scrisesem, domnule! a zis Niță, mâhnit, cunoștinții sale.</p>
                  <p>– Un tânăr nu trebuie să despere de la întâia încercare, i-a răspuns cunoștința; mai sunt încă șapte ministere; or să se mai ivească locuri. În adevăr, peste câteva luni, se ivesc două locuri la alt minister. Niță nu lipsește a se înființa. Și iar mulțime de concurenți, iar comisiune, iar dictare, iar formalitățile obicinuite, și a doua zi iar nu se află între cele două numiri numele Niță Ghițescu.</p>
                  <p>– Și ce frumos scrisesem, domnule! zise Niță cunoștinții lui.</p>
                  <p>– Răbdare, tânărule! n-a intrat vremea-n sac; o să-ți vie și rândul dumitale; mai sunt șase ministere; or să se mai ivească locuri.</p>
                  <p>A trecut câtva timp, și iată că s-au ivit câteva locuri la al treilea minister. Același rezultat pentru d. Niță Ghițescu. Firește însă că, oricât i-ar fi crescut mâhnirea, Niță n-avea de ce să despere: mai erau încă cinci ministere; trebuia să se mai ivească locuri. Și s-au ivit, pe rând, locuri încă la patru ministere, și s-au ținut concursuri, și d. Niță Ghițescu a luat parte la fiecare concurs, și, după fiece rezultat de concurs, concurentul nostru a zis, din ce în ce mai mâhnit:</p>
                  <p>– Și ce frumos scrisesem, domnule!</p>
                  <p>Și cunoștința lui i-a răspuns:</p>
                  <p>– Nu despera, tânărule! a mai rămas încă un minister, tocmai acela unde se cere cu dinadinsul caligrafie pentru acte și documente; trebuie să se ivească acolo vreun loc.</p>
                  <p>Parcă a prorocit cunoștința lui Niță: n-a trecut o săptămână, și iată că s-a publicat concurs pentru un post de perfect caligraf la acel ultim minister. S-a pus d. Niță pe brânci, în așteptarea concursului, să-și facă mâna, exercitându-se în fiecare zi, pe hârtie velină, la fel de fel de scriituri - engleze, italice, gotice, batarde, ronde, majuscule, minuscule, ș.cl., în fel de fel de mărimi, de la doi centimetri până la un milimetru, și cu și fără transparent. Era acuma gata... Dar, în ajunul concursului, se-ntâmplă, cum se-ntâmplă în orice poveste, să se-ntâlnească - cu cine? cu o veche a lui cunoștință, cu bunul său camarad de odinioară, cu Ghiță Nițescu, băiatul cu degetele degerate.</p>
                  <p>– Ghiță!</p>
                  <p>– Niță!</p>
                  <p>Și din vorbă-n vorbă, află Niță că tata lui Ghiță, după ce a scăpătat, a murit, că Ghiță a venit la București cu o scrisoare de recomandație către ministrul la ministerul căruia se ține mâne concursul, că ministrul l-a primit foarte bine și i-a spus că a doua zi, la ceasul fix, să se prezente la minister, să ia parte negreșit la concurs.</p>
                  <p>– Tu? la concursul de mâne? a zis pufnind de râs Niță.</p>
                  <p>– Da, eu...</p>
                  <p>– La concursul de mâne?</p>
                  <p>– Ei! da... la concursul de mâne.</p>
                  <p>– Da tu știi pentru ce loc e concurs, Ghiță?</p>
                  <p>– Nu...</p>
                  <p>– Pentru un loc de perfect caligraf, amice Ghițică!</p>
                  <p>– Apoi, dacă mi-a ordonat ministrul să merg... se poate?</p>
                  <p>– Apoi, mă prezent și eu, Ghiță.</p>
                  <p>– Bine, prezentă-te și tu. </p>
                  <p>– Cu mine! la caligrafie, Ghițică?</p>
                  <p>– Cu tine la caligrafie... Eu știu ce mi-a ordonat ministrul.</p>
                  <p>– Bine!</p>
                  <p>Cu așa ton a pronunțat Niță acest <hi rend="italic">bine!</hi> încât Ghiță, după câteva momente de gândire tăcută, i-a zis:</p>
                  <p>– Niță... eu am venit în București cu ceva părăluțe... tu zici că ești tinichea de tot... Eu... dacă vrei tu...</p>
                  <p>– Ce să vreau?</p>
                  <p>– Eu ți-aș da ție trei-patru poli... să...</p>
                  <p>– Să ce?</p>
                  <p>– Să mă lași, să nu vii la concurs...</p>
                  <p>– Eu!?</p>
                  <p>– Eu tot am recomandație...</p>
                  <p>– Să poftești la concurs cu recomandația dumitale!</p>
                  <p>Dar iată că în acest moment se apropie cineva de cei doi prieteni - este cunoștința lui Niță.</p>
                  <p>– Domnule Ghițescu, aș avea să-ți spun ceva...</p>
                  <p>Niță lasă pe Ghiță la o parte.</p>
                  <p>– Domnule Ghițescu, bucură-te; ai scăpat de concursuri prin ministere; ți-am găsit un loc la o litografie, un loc plătit mult mai bine ca unul de copist, și în care poți să-ți faci un mai frumos viitor. Primești?</p>
                  <p>– Primesc... Dar un moment...</p>
                  <p>Și Niță, după ce a gândit o clipă foarte adânc, face la dreapta-mprejur și se-ntoarce lângă Ghiță.</p>
                  <p>– Ghiță, tu vrei să-mi dai trei-patru poli, să nu mă prezint la concurs... Eu am o combinație mai bună și pentru tine și pentru mine...</p>
                  <p>– Care?</p>
                  <p>– Din contra, să ne prezintăm amândoi la concurs; tu ai recomandație, eu caligrafie: să iscălesc eu cu numele tău proba mea, și tu să iscălești proba ta cu numele meu...</p>
                  <p>– Ei! dacă ai vrea...</p>
                  <p>– Vreau.</p>
                  <p>– Pe onoarea ta?</p>
                  <p>– Pe onoarea mea!... Să-mi dai cinci poli.</p>
                  <p>– Îți dau.</p>
                  <p>Și Ghiță se și execută. Niță ia hârtia de o sută, o pune-n buzunar, și cei doi camarazi se despart, amândoi foarte mulțumiți, dându-și întâlnire pe a doua zi la minister, fix la unsprezece. A doua zi, printr-o întâmplare neexplicabilă, nu s-au prezintat la concursul de perfect caligraf decât doi candidați: firește erau vechii camarazi. Niță s-a purtat foarte galant; pe câtă vreme mâna degerată a camaradului său tremura de emoție pe hârtia ministerială, Niță, cu toată siguranța, făcea pe coala lui adevărate <hi rend="italic">tours de force.</hi> Au isprăvit și și-au iscălit probele, după învoiala din ajun, fiecare cu numele celuilalt. Ieșind de la concurs, în sala de așteptare, Ghiță a mulțumit cu efuziune camaradului său, iar acesta i-a zis:</p>
                  <p>– Numai doi am fost: recomandație ai, caligrafie am, slavă Domnului! să fie cât de ai dracului, pe cine o să numească?</p>
                  <p>N-apucă să termine vorba Niță, și ușa se deschise.</p>
                  <p>– Rezultatul concursului! strigă solemn prezidentul comisiei. S-au prezintat doi concurenți: dd. Niță Ghițescu și Ghiță Nițescu. A reușit domnul...</p>
                  <p>– Domnul?... întrebară într-un glas cei doi concurenți.</p>
                  <p>– Domnul Niță Ghițescu!</p>
                  <p>– Dați-mi voie, domnule director, zise Niță atins, pe când Ghiță nu știa ce să crează; trebuie să fie o greșală! poate că n-ați văzut bine probele!</p>
                  <p>– Cum! întrebă aspru directorul, prezidentul comisiei.</p>
                  <p>– Slava domnului! adăogă Niță... ne cunoaștem ce putem... Trebuie să fie, nu Niță Ghițescu, ci Ghiță Nițescu.</p>
                  <p>– Domnule! nu-ți permit să fii rău crescut!... mă-nțelegi? Am zis bine: a reușit d. Niță Ghițescu!</p>
                  <p>Dar d. Niță Ghițescu nu s-a lăsat biruit de asprimea d-lui prezident al comisiei; foarte obraznic, a strigat și mai tare:</p>
                  <p>– Nu se poate, domnule director! v-ați înșelat! uitați-vă la probe!</p>
                  <p>Tonul cu care a zis "uitați-vă la probe!" a făcut un efect straniu asupra superiorului: i-a impus, parcă; acest domn a răspuns:</p>
                  <p>– În fine, <hi rend="italic">errare humanum est...</hi> să vedem...</p>
                  <p>Și zicând acestea, a scos din buzunar un plic, pe care camaradul lui Niță-l cunoștea bine, și din plic a tras o scrisorică; s-a uitat pe ea cu băgare de seamă și, cu tonul mult mai blând, zâmbind:</p>
                  <p>– Știi că ai dreptate dumneata?... Așa e!... Vezi?... confundasem. În adevăr, a reușit d. Ghiță Nițescu.</p>
                  <p>– Așa da! a răspuns plin de satisfacție d. Niță Ghițescu.</p>
                  <p>Și d. director, grav, se retrase-nchizând ușa.</p>
               </div>
               <div type="div3">
                  <head>Cadou...</head>
                  <p>„Iubite amice,</p>
                  <p>Astă-seară, avem pom de Crăciun. Ne-ai promis că vii să prânzești cu noi. Te rog, nu uita. Te aștept până la șapte fără un sfert la berărie, ca să mergem împreună. În tot cazul, daca nu ne-ntâlnim, vino direct la noi; dar vino negreșit; se supără Acrivița.</p>
                  <p>
                     <hi rend="italic">Stasache</hi>”</p>
                  <p>
                     <lb/>Acrivița este soția lui nenea Stasache. La oamenii aceștia se petrece bine; mă duc să-ntâlnesc pe amicul meu la locul arătat. Sunt șapte fără un sfert, și omul meu lipsește; dar n-aștept mult, și iată-l.</p>
                  <p>— Gândeam că nu vii, îmi zice el.</p>
                  <p>— Se putea, nene Stasache, să supăr pe cocoana Acrivița?</p>
                  <p>— Bine ai făcut, că ș-așa e destul de supărată.</p>
                  <p>— De ce?</p>
                  <p>— Închipuiește-ți? monșer, că acum câteva zile nenea Andrei senatorul (știi cât ține el la familia noastră!) vine, ca după obicei, la noi și zice: „Eu, mă înțelegi, s-a închis Senatul și se duc toți p-acasă, și n-am să fiu de Crăciun cu voi, si m-am gândit să v-aduc la fiștecare câte ceva ca cadou"... și scoate, si scoate, și scoate și dă-i la cadouri: și mie, și la copii, și Acriviții... Acriviții i dă un inel cu un brilănțel de toată frumusețea...</p>
                  <p>— Ei!</p>
                  <p>— Ei! Ieri dimineața, eu lipseam de acasă. Vine Mișu, profesorul — știi, Mișu al nostru, care dă meditație la băieți — vine pentru ca să le dea vacanță, și nevastă-mea pleacă să târguiască de-ale casei câte ceva, că știi, daca le lași toate pe ajunul Crăciunului, nu le mai poți prididi... Mă-ntorc eu acasă... îmi spune fata că s-a dus cuconița pân târg. Zic eu: „Bine!" Mai trece ce mai trece, se fac douăsprece, iaca vine și Acrivița foarte supărată. Zic: „Ce ai?" Zice: „Închipuiește-ți ce mi s-a întâmplat! am pierdut piatra de la inelul lui nenea Andrei."'</p>
                  <p>„Când?"</p>
                  <p>„Acuma."</p>
                  <p>„Unde?"</p>
                  <p>„Pân târg... Tocmai la băcănie am văzut că-mi lipsește."</p>
                  <p>„Trebuie să căutăm pe unde ai mai fost."</p>
                  <p>„Am căutat peste tot: nu e și nu e."</p>
                  <p>„Trebuie să dăm un anunț la gazete!..."</p>
                  <p>Și isprăvind povestirea conversației sale cu consoarta, nenea Stasache îmi pune sub ochi o gazetă. Citesc:</p>
                  <p>„O bună recompensă!... S-a pierdut ieri vineri, 23 decembre, înainte de amiazi, între stradele Popa Tatu, Știrbei-vodă și Calea Victoriei, o pietricică de briliant în valoare de 3—400 de lei. Cel ce o va găsi să o aducă la d. Stasache Panaiotopolu, strada... numărul... unde va primi o recompensă de 20 de lei. ”</p>
                  <p>
                     <lb/>După ce citesc:</p>
                  <p>— Te pomenești că se găsește! zice omul meu.</p>
                  <p>— Tot ce se poate — zic eu — nene Stasache. Mergem?</p>
                  <p>— Da... haide!</p>
                  <p>Ne suim într-o sanie și pornim.</p>
                  <p>— Nu că-mi pare rău de piatră, pentru că-n definitiv, nu-i vreo valoare grozavă; dar știi, nu face: un cadou de la nenea Andrei... Știi cât ține el la noi...</p>
                  <p>— Firește...</p>
                  <p>— Sunt curios, să vedem: se găsește? Dar în sfârșit, zi că nu se găsește... Atâta pagubă!... Dar de unde știi? poate că se găsește! Eu nu zic nimic. Dar el, văzând că tac:</p>
                  <p>— Ce zici?... se găsește?</p>
                  <p>— Știu eu? zic.</p>
                  <p>— Ei! vezi?... eu nu sunt om curios; dar am mare nerăbdare, să vedem: se găsește? </p>
                  <p>Eu iar tac; el, văzând că nu zic nimica:</p>
                  <p>— Adică dumneata zici că... nu se găsește.</p>
                  <p>— Ba nu! zic; din contra.</p>
                  <p>— Din contra? care va să zică, și dumneata ești de idee că se găsește?</p>
                  <p>În sfârșit, ajungem acasă la nenea Stasache. Madam Panaiotopolu, mai nostimă decât totdeauna, mă primește cu amabilitatea-i cunoscută:</p>
                  <p>— Dacă nu veneai, mă supăram foc pe d-ta.</p>
                  <p>— Se putea să nu viu, madam Panaiotopolu?... Pentru mine invitația unei dame așa de grațioase ca d-ta este o poruncă strașnică, la care peste putință să mă gândesc măcar a nu mă supune.</p>
                  <p>— Mersi! zice doamna. Dar adaog:</p>
                  <p>— Ce am aflat, madam Panaiotopolu?</p>
                  <p>— Ce?</p>
                  <p>— Pietricica de la...</p>
                  <p>— De la inelul care mi l-a făcut cadou nenea Andrei... Cine ți-a spus ?</p>
                  <p>— Nenea Stasache.</p>
                  <p>— Închipuiește-ți!</p>
                  <p>— Dar, zic eu, a publicat nenea Stasache în jurnale... poate că se găsește.</p>
                  <p>— Ei, aș!</p>
                  <p>— De unde știi d-ta că nu? întreabă bărbatul.</p>
                  <p>— Cum o să se mai găsească?</p>
                  <p>— Se poate, coniță, zic eu.</p>
                  <p>— Fac prinsoare'— zice râzând doamna — pe ce poftiți, că nu se mai găsește.</p>
                  <p>— Ba eu fac prinsoare că se găsește! zice Stasache.</p>
                  <p>— Pe ce? </p>
                  <p>— Pe ce poftești.</p>
                  <p>— Pe alt inel la fel...</p>
                  <p>— Pe alt inel la fel!</p>
                  <p>Pe când discutăm astfel, se aude zbârnâind soneria. Slujnica iese în vestibul, deschide și se-ntoarce:</p>
                  <p>— D. Mișu. </p>
                  <p>— Bravo! zice nenea Stasache, bătându-se cu palma pe frunte. Vezi, cu istoria inelului, ce-am uitat?</p>
                  <p>— Ce?</p>
                  <p>— Lui Mișu nu i-am luat nici un cadou... O să se supere băiatul.</p>
                  <p>— Ei, aș! zice iar râzând madam Panaiotopolu. </p>
                  <p>D. Mișu intră; e foarte elegant... o fundă de cravată șic, și-n fundă, înfipt un ac cu o pietricică foarte strălucitoare.</p>
                  <p>— Mișule dragă, să mă ierți; pe tine te-am uitat, zice d. Panaiotopolu.</p>
                  <p>— Cum, nene Stasache?</p>
                  <p>— Nu ți-am cumpărat nici un cadou.</p>
                  <p>— Lasă, nene Stasache — zice Mișu — îmi cumperi la Anul Nou. Dar Stasache se uită lung la Mișu, apoi, cu un aer foarte ciudat:</p>
                  <p>— Cel... ce ai la gât?... briliant?</p>
                  <p>— Da.</p>
                  <p>— Unde ai găsit-o?</p>
                  <p>— Ce să găsesc?</p>
                  <p>— Piatra.</p>
                  <p>— Care piatră?</p>
                  <p>— Briliantul, frate.</p>
                  <p>— Îl am cadou, nene Stasache.</p>
                  <p>— Da de cadou!...</p>
                  <p>— Parol!</p>
                  <p>— De la cine?</p>
                  <p>— Ce-ți pasă?</p>
                  <p>— Ai citit anunțul meu?</p>
                  <p>— Da.</p>
                  <p>— ...Pe onoarea mea, Mișule, să nu te știu ce băiat de treabă ești și cât ții la noi...</p>
                  <p>— Nene — întrerupe madam Panaiotopolu — ai scris lui nenea Andrei?... i-ai promis că-i scrii.</p>
                  <p>— Îi scriu mâne... Pe onoarea mea, Mișule...</p>
                  <p>— Poftiți la masă!...</p>
                  <p>Iau brațul doamnei și ne-ndreptăm spre sofragerie. Îndărătul nostru vin alți musafiri, și-n urmă Mișu cu nenea Stasache, pe care-l aud bine:</p>
                  <p>— Ei! eu zic că se găsește...</p>
               </div>
               <div type="div3">
                  <head>Art. 214 </head>
                  <p>1901</p>
                  <div type="div4">
                     <head>I</head>
                     <p>Un biurou de avocat. Ora 9 dimineața.</p>
                     <p>Avocatul, un licențiat începător, stă la biuroul său, studiind niște hârtii.</p>
                     <p>O cocoană intră urmată de un tânăr.</p>
                     <p>Cocoana este îmbrăcată, cum purtau înainte vreme mahalagioaicele, cu barej havai legată la cap, rochie și pieptar de lână de aceeași coloare, și un tărtănaș conabiu, făcut cu iglița; în mâni, mănuși de imitație de mătase fără dește. E o femeie de vreo cinzeci de ani destul de bine ținută; cam prea dreasă la obraz; sprâncenele ca niște lipitori; dinții cam negriți de ristic și de tutun; foarte veselă și vioaie, vorbește și gesticulează degajat, chiar cu multă volubilitate și cu o figură plină de expresie. Tânărul are aerul unui impiegat de minister; redingotă de camgarn la trei butoni, cravată strigătoare, pantaloni de coloarea oului de rață leșească și pălărie cilindru. El urmează cu încredere pe femeie, care intră cu pasul hotărât.</p>
                     <p>
                        <hi rend="italic">Cocoana:</hi> Las' că-i spui eu tot lu' domnu avucatu. <hi rend="italic">(Înaintează spre biurou.)</hi> Bonjur... Mă recomand Tarsița Popeasca, văduva lu' priotul Sava de la Caimata, care a dărămat-o Pache, când a făcut bulivardu ăl nou, și fiu-meu, Lae Popescu.</p>
                     <p>
                        <hi rend="italic">Avocatul:</hi> Poftiți, luați loc.</p>
                     <p>
                        <hi rend="italic">Cocoana:</hi> Mersi!</p>
                     <p>
                        <hi rend="italic">Tânărul:</hi> Mersi! <hi rend="italic">(Șed.)</hi>
                     </p>
                     <p>
                        <hi rend="italic">Cocoana (scoate o tabachere, din aceasta o țigaretă militară, pe care o pune în gură. Avocatul îi oferă chibrituri; ea aprinde țigareta; trage de două-trei ori, și, dând fumul pe nas):</hi> Uite la ce-am venitără noi la dumneata, care ne-a recomandat o prietină a noastră, finc-a avut și dumneei o chestie <hi rend="italic">(face cu ochiul râzând și arătând pe Lae, care se uită la lucrurile din biuroul avocatului de jur împrejur și-n tavan la policandru)</hi>, tot într-o pricină, de par egzamplu acuma, vine vorba; și zice: du-te negreșit la dumnealui, că-ți face dumnealui treaba.</p>
                     <p>
                        <hi rend="italic">Avocatul:</hi> Care cocoană, mă rog?</p>
                     <p>
                        <hi rend="italic">Cocoana:</hi> Mița...</p>
                     <p>
                        <hi rend="italic">Avocatul:</hi> Care Mița...?</p>
                     <p>
                        <hi rend="italic">Cocoana (râzând, dând fum pe nas și făcând cu ochiul):</hi> Ei! nu te mai face acu... Mița, de! care ai devorțat-o dumneata...</p>
                     <p>
                        <hi rend="italic">Avocatul:</hi> ...?</p>
                     <p>
                        <hi rend="italic">Cocoana:</hi> Care ai devorțat-o dumneata de Pricopoiu de la Ciulnița.</p>
                     <p>
                        <hi rend="italic">Avocatul (după o prefăcută sforțare a memoriei):</hi> A! madam Zaharidi...</p>
                     <p>
                        <hi rend="italic">Cocoana:</hi> Ei, da! așa te-nvață... Zaharidina... (<hi rend="italic">Se apleacă la urechea avocatului și-i șoptește ceva râzând cu multă intenție. Avocatut zâmbește cam sfiindu-se de atâta apropiere. Cocoana se trage repede de la urechea lui și pune grațios trei dește de la mâna stângă peste buze.)</hi> U! pardon... oi fi mirosind!... Am gustat de dimineață niște anghelică de casă... Nu știu ce purdalnicu îmi venea de cum m-am sculat, pardon, de la stomac!... <hi rend="italic">(Cu aceeași mișcare grațioasă, se apasă cu cele trei dește la lingurea făcând ceea ce se zice pe franțuzește </hi>une petite moue degoûtee.)</p>
                     <p>
                        <hi rend="italic">Avocatul:</hi> Ei! și afacerea dv.!...</p>
                     <p>
                        <hi rend="italic">Tânărul (aplecând ochii din tavan):</hi> E pentru...</p>
                     <p>
                        <hi rend="italic">Cocoana (după ce și-a aprins o țigaretă):</hi> Las' să spui eu. <hi rend="italic">(Către avocat:)</hi> Eu i-am spus: Lae, nu face pentru tine; dar el, amurezat... n-ai ce-i face! nu și nu! că se omoară, dacă nu-l las. <hi rend="italic">(Către Lae:)</hi> Ai văzut acu, mangafache! <hi rend="italic">(Cătră avocat, cu blândă filozofie:) </hi>Furia tinereții... n-ai ce-i face! asta e al tinerilor dat. <hi rend="italic">(Iar s-apleacă la urechea avocatului și-i șoptește cu multă intenție și sclipind din ochi. Avocatul iar evită contactul. Cocoana iar face mișcarea-i grațioasă.)</hi> U! Anghelica, bat-o focu! <hi rend="italic">(Apoi iar s-apasă la lingurea.)</hi>
                     </p>
                     <p>
                        <hi rend="italic">Avocatul:</hi> În sfârșit... în sfârșit, cum stă chestia?</p>
                     <p>
                        <hi rend="italic">Cocoana:</hi> El... Lae...</p>
                     <p>
                        <hi rend="italic">Tânărul:</hi> Lasă-mă, mamițo, să spui eu.</p>
                     <p>
                        <hi rend="italic">Cocoana:</hi> Ei! poftim, spune. <hi rend="italic">(Fumează și se uită și ea la policandru.)</hi>
                     </p>
                     <p>
                        <hi rend="italic">Tânărul:</hi> Eu vreau să dau divorț...</p>
                     <p>
                        <hi rend="italic">Avocatul:</hi> Ești însurat de curând...</p>
                     <p>
                        <hi rend="italic">Cocoana:</hi> De...</p>
                     <p>
                        <hi rend="italic">Tânărul:</hi> Lasă-mă, mamițo! ce? eu sunt prost? <hi rend="italic">(Cătră avocat:)</hi> De trei ani.</p>
                     <p>
                        <hi rend="italic">Avocatul:</hi> Copii aveți?</p>
                     <p>
                        <hi rend="italic">Cocoana:</hi> Ei, aș! unde poate aia să facă? <hi rend="italic">(Se dă la urechea avocatului.)</hi>
                     </p>
                     <p rend="italic">Avocatul se scoală repede-n picioare și se duce-ntr-un colț al biuroului, unde s-apleacă puțin asupra unui castronaș cu nisip.</p>
                     <p>
                        <hi rend="italic">Cocoana (care i-a urmărit mișcarea):</hi> Ai și d-ta de dimineață arsuri la stomac; să-mi dai o sticluță, să-ți aduc și dumitale nițică anghelică... de casă.</p>
                     <p>
                        <hi rend="italic">Avocatul (coborând înapoi la biurou, ștergându-se la gură cu batista; către tânărul client):</hi> Și ce motive putem invoca?</p>
                     <p>
                        <hi rend="italic">Tânărul:</hi> Nu-mi mai convine, domnule, pentru ca să trăiesc cu dumneei...</p>
                     <p>
                        <hi rend="italic">Avocatul:</hi> Apoi asta nu-i un motiv... Trebuiesc motive...</p>
                     <p>
                        <hi rend="italic">Cocoana:</hi> Parcă dumneatale ce treabă ai? să le găsești! Nu mai vrea să trăiască cu ea și pace bună! bărbat e! de unde nu, își ia căciula și pleacă... Iaca.</p>
                     <p>
                        <hi rend="italic">Avocatul:</hi> Bine, pleacă; dar femeia îl urmează, trebuie, are chiar datoria să-l urmeze.</p>
                     <p>
                        <hi rend="italic">Cocoana:</hi> Să poftească!... Iacă-i vine lui pofta să meargă unde a-nțărcat mutu iapa, tocma colo unde tot spune la <hi rend="italic">Universul</hi> că se bate, zice, cu englezii... boierii ăia, <hi rend="italic">(râzând)</hi> ce fel de boieri ai dracului or fi și ăia! încinși cu tei ca la Fefelei! <hi rend="italic">(Râzând crescendo.)</hi> Să meargă după el!... să vază ea pe dracu!... război e ăla, ce? te joci, țațo ? nu-i caută că e fata lui popa Petcu! <hi rend="italic">(Râde cu multă poftă; s-apleacă s-apuce de gât pe avocat și să-l tragă cu urechea la gura ei. Avocatul face la vreme o mișcare inteligentă și scapă. Ea face mișcarea ei grațioasă </hi>
                        <hi rend="italic">cu cele trei dește, întâi pe buze, apoi la stomac.)</hi> Ei! Da, uitasem!... Anghelica!... Da' <hi rend="italic">(închide ochiul stâng și cu un zâmbet plin de intenție)</hi> ai înțelegut unde bate vorba Tarsiții priotesii! <hi rend="italic">(Face mare haz și fumează cu multă poftă.)</hi>
                     </p>
                     <p>
                        <hi rend="italic">Avocatul:</hi> Lasă, te rog, cocoană; lasă-l pe dumnealui să răspunză la întrebări; altfel nu pot sezisa speța. <hi rend="italic">(Cătră tânărul:)</hi> Mă rog, să vedem... Ce plângeri pozitive și întemeiate pe probe putem s-aducem contra soției noastre?</p>
                     <p>
                        <hi rend="italic">Cocoana:</hi> Berechet!</p>
                     <p>
                        <hi rend="italic">Avocatul: </hi>Cum?</p>
                     <p>
                        <hi rend="italic">Cocoana:</hi> Cu martori.</p>
                     <p>
                        <hi rend="italic">Avocatul:</hi> Ce-or să spuie, de exemplu, martorii?</p>
                     <p>
                        <hi rend="italic">Cocoana:</hi> Ei, bravos! dumneata ce treabă ai? să-i înveți ce să spuie... Martori găsim noi.</p>
                     <p>
                        <hi rend="italic">Tânărul:</hi> Mai întâi, domnule avocat, eu vreau să dau divorț fiincă n-o mai iubesc pe dumneei...</p>
                     <p>
                        <hi rend="italic">Avocatul:</hi> Dar dacă dumneei te iubește pe dumneata?</p>
                     <p>
                        <hi rend="italic">Cocoana (pufnind):</hi> Em... p'! <hi rend="italic">(Face din buze un zgomot onomatopeic.)</hi>
                     </p>
                     <p>
                        <hi rend="italic">Tânărul:</hi> Și este luxoasă... și...</p>
                     <p>
                        <hi rend="italic">Avocatul:</hi> Da, amice, te cred; dar astea nu sunt motive...</p>
                     <p>
                        <hi rend="italic">Cocoana: </hi>Jur eu ca mama lui!</p>
                     <p>
                        <hi rend="italic">Avocatul:</hi> Em... p'! <hi rend="italic">(Face același zgomot din buze ca preoteasa mai sus; apoi către tânărul:)</hi> Putem să dovedim un adulteriu ? înțelegeți ce va să zică un adulteriu...</p>
                     <p>
                        <hi rend="italic">Cocoana:</hi> Știi că mi-ai plăcut aici?</p>
                     <p>
                        <hi rend="italic">Avocatul:</hi> Apoi nu e așa, cocoană. Știi cât e de greu să stabilești elementele pentru proba legală a adulteriului?</p>
                     <p>
                        <hi rend="italic">Cocoana:</hi> Ei, bravos! <hi rend="italic">(Se repede râzând la urechea avocatului: acesta se dă degrabă într-o parte. Mișcarea grațioasă a cocoanii.)</hi>
                     </p>
                     <p>
                        <hi rend="italic">Tânărul:</hi> Dumneei, domnule avocat, am martori, umblă toată ziulica pe la tanti ale dumneei; știu eu ce face dumneei pe la tanti ale dumneei? că dumneei are vreo patru tanti.</p>
                     <p>
                        <hi rend="italic">Cocoana:</hi> Olio! ce spui, țațo? nu zici cinci ?... ba încă șase! <hi rend="italic">(volubil)</hi> pe Răduleasca, pe Popeasca, pe Ioneasca, pe Otopeanca, pe Hurdubiloaia, pe Popeasca ailaltă a lui Mache al popii Zamfirache, de-i mai zice și Ampotrofagu, că a băgat spaima în maala! uite așa umbla cu patacele și cu basamacu-n cap, când fu la alegeri, de-a spart capu lu' bietu Guță Băncuță <hi rend="italic">(cu volubilitate crescândă)</hi>, fiincă nu vrea să fie cu oții ăștia, de-a venitără la putere, fi-s-ar fi stârpit sămânța de liberali! auzi liberali! să nenorocească o lume de se hrănea...</p>
                     <p>
                        <hi rend="italic">Avocatul (plictisit):</hi> Țț!... Ce-are a face acuma politica?</p>
                     <p>
                        <hi rend="italic">Tânărul (rugător):</hi> Lasă, mamă!</p>
                     <p>
                        <hi rend="italic">Avocatul:</hi> Lasă, cocoană!</p>
                     <p>
                        <hi rend="italic">Cocoana (cu forță):</hi> Nu las! nu vreau să las! <hi rend="italic">(trântind țigareta în scrumieră și, foarte sentimentală, obidindu-se treptat până la lacrimi)</hi> că dacă nu am mai avut alți copii, și să-l văz nenorocit, care numa pe el îl am!... <hi rend="italic">(Își suflă foarte zgomotos nasul, apoi își șterge ochii și aprinde țigareta.)</hi>
                     </p>
                     <p>
                        <hi rend="italic">Avocatul:</hi> E vorba dar de a proba că lipsește de la cea mai sacră datorie conjugală, daca...</p>
                     <p>
                        <hi rend="italic">Cocoana:</hi> Apoi ai cunoscut-o dumneata pe mă-sa ce pramatie, ce catifea? <hi rend="italic">(Se dă la ureche fără succes; apoi, pufnind de râs:)</hi> M-ai înțelegut, care va să zică? <hi rend="italic">(Taie cu mâna dreaptă de </hi>
                        <hi rend="italic">două-trei ori aerul în mișcări scurte și dese, bleojdind buzele, pufnind din nări și ținând închis ochiul stâng - semnul unei idei superlative.)</hi>
                     </p>
                     <p>
                        <hi rend="italic">Avocatul:</hi> Mai rămâne să găsim altceva... Te insultă vreodată?</p>
                     <p>
                        <hi rend="italic">Tânărul:</hi> Aplică, domnule, totdeauna așa vorbe triveale, care nu aș putea pentru ca să vi le zic în persoană în prezența mamiții.</p>
                     <p>
                        <hi rend="italic">Cocoana (se repede la ureche iar fără mult succes; apoi, râzând, cătră avocat):</hi> Destul!</p>
                     <p>
                        <hi rend="italic">Tânărul:</hi> Și, pe urmă, să vă spun drept... nu-mi mai dă nici mâna pentru ca să țiu o nevastă fără zestre...</p>
                     <p>
                        <hi rend="italic">Avocatul:</hi> N-ai luat zestre?</p>
                     <p>
                        <hi rend="italic">Cocoana:</hi> Zestre? de la cine? de la popa Petcu?... să-i rămâie clironomie, când o muri bețivul, căldărușa și datoriile de la "Moartea vânătorului", unde bea toată ziua și toată noaptea pe catastif și joacă tabinet cu ginere-său și cu alți spânzurați... cu ginere-său, de! cu Tache Hengheru, care are antipriză de flașnete în Popa Tatu și iarna vicleimuri cu olteni!</p>
                     <p>
                        <hi rend="italic">Tânărul:</hi> Lasă, mamițo!... Nu-mi mai dă mâna pentru ca să țiu nevastă fără zestre; mai ales că a fost o nenorocire acu, cu ocazia bugetului, care am devenit suprimat pe întâi aprile.</p>
                     <p>
                        <hi rend="italic">Avocatul:</hi> Și ce salariu aveați?</p>
                     <p>
                        <hi rend="italic">Cocoana:</hi> Marea cu sarea! Avea și el o sută cinzeci de lei pe lună... și l-a suplimatără; cu o sută cinzeci de lei a lui o să se procopsească statul! În mațe să le stea ăi o sută cinzeci de franci! L-a suplimatără, că l-a-nsemnat Ampotrofagu, suplima-le-ar Dumnezeu luminițile ochișorilor din cap, s-ajung să-i văz orbeți pe toți, cu mânușița întinsă pe strada Clemenții la colțul lu' Butculescu! L-a supl...</p>
                     <p>
                        <hi rend="italic">Un fecior (intră și, întrerupând imprecațiunea mamei):</hi> Conașule, poftiți la dejun.</p>
                     <p>
                        <hi rend="italic">Avocatul (se scoală):</hi> În sfârșit, mai veniți în zilele astea pe la mine; ne vom mai consulta; poate să găsim ceva... A! nu cumva ai vreo scrisoare de la soția dumitale?...</p>
                     <p>
                        <hi rend="italic">Cocoana:</hi> Hehei! câte! de când trata amor. <hi rend="italic">(Iar la ureche: dar avocatul e prea-nalt și cocoana nu-l ajunge din picioare.)</hi>
                     </p>
                     <p>
                        <hi rend="italic">Tânărul:</hi> Ba, am vreo trei, de când eram astă-toamnă cu domnul inspector trimis în anchetă în Dobrogea... Am stat vreo trei săptămâni, și dumneei era strașnic de supărată că nu-i trimeteam mereu parale...</p>
                     <p>
                        <hi rend="italic">Avocatul (ca având o idee luminoasă):</hi> Bravo! vino mâne-poimâne dimineața cu scrisorile... poate să avem șansă... cine știe? poate să avem mare șansă!</p>
                     <p>
                        <hi rend="italic">Feciorul (intrând iar):</hi> Conașule, se răcește.</p>
                     <p rend="italic">(Avocatul, mânând pe cei doi clienți cu binișorul până la ușe, i scoate afară din biurou; în vestibul, cocoana, râzând, vrea să-i spuie ceva la ureche; avocatul o depărtează și apucă spre sufragerie. Cocoana pleacă facând cu ochiul.)</p>
                     <p>
                        <hi rend="italic">Tânărul (urmându-o și netezindu-și jobenul cu mâneca):</hi> Stai, mamițo, nu așa iute!</p>
                  </div>
                  <div type="div4">
                     <head>II</head>
                     <p>Același biurou de avocat. În aceeași zi, orele patru d. a.</p>
                     <p>Avocatul intră cu servieta subsuoară, urmat de fecior.</p>
                     <p>
                        <hi rend="italic">Avocatul:</hi> Afară de ăștia nu m-a mai căutat nimeni?</p>
                     <p>
                        <hi rend="italic">Feciorul (gândindu-se mai bine):</hi> Ba da, conașule, un popă și o damă tânără; a zis popa că vine mai târziu.</p>
                     <p rend="italic">(S-aude soneria zbârnâind cu insistență.)</p>
                     <p>
                        <hi rend="italic">Avocatul:</hi> Vezi cine e.</p>
                     <p rend="italic">(Feciorul aleargă. Avocatul s-așază la biurou, își desface servieta și deschide un dosar.</p>
                     <p rend="italic">Un popă venerabil intră. E un om de vreo șaizeci și cinci de ani; barbă și păr mai mult albe; fața foarte roșie mai ales la pomete și alte proeminențe; ochii spălăciți, albaștri, dulci și lăcrimoși. Poartă în mâna dreaptă baston înalt, negru, cu măciulie de os alb; mâna stângă o ține în buzunarul giubelii; cu toate că părintele pășește cu multă metodă aplecându-se-ntr-o parte, tot se denunță aproape sigur unui ochi deprins că mâna stângă a părintelui, disimulată sub giubea, duce o greutate considerabilă.</p>
                     <p>
                        <hi rend="italic">În urma părintelui, o tânără persoană, ca de vreo optsprezece ani: o frumusețe de fată; ochi verzui mari, sub gene și sprâncene negre ca și părul buclat al capului; naltă și mlădioasă, mergând, pare că plutește - </hi>la grâce plus belle encore que la beaute! <hi rend="italic">E foarte cochet îmbrăcată: o pălărie de pâslă în tricorn, de coloare </hi>gris-fer<hi rend="italic">, tivită pe margini cu șiret de fir, ca și manteluța de aceeași coloare - șic de tot.)</hi>
                     </p>
                     <p>
                        <hi rend="italic">Avocatul:</hi> Blagoslovește, părințele.</p>
                     <p>
                        <hi rend="italic">Popa:</hi> Domnul, taică!</p>
                     <p>
                        <hi rend="italic">Avocatul:</hi> Ia poftiți, luați loc.</p>
                     <p>
                        <hi rend="italic">Tânăra:</hi> Mersi.</p>
                     <p rend="italic">(Părintele și tânăra se așază lângă biurou în fața avocatului. Părintele se așază, cu metodă, așa că ajunge cu mâna stângă la potrivită distanță ca să poată lăsa binișor jos pe covor sarcina purtată pe sub giubea. Șezând jos părintele, poalele giubelii se dau într-o parte, așa că jos lângă scaun se vede acum bine ce ținuse părintele-n mână: o legătură de basma roșie cadrilată în stil scoțian. Legătura stă țapănă-n picioare într-o formă conopiramidală prelungă și coronată cu două funde-nnodate-n cruciș - o siluetă foarte zveltă.)</p>
                     <p>
                        <hi rend="italic">Avocatul (care privește adânc și foarte distrat la tânăra persoană):</hi> Dv. sunteți fiica părintelui, domnișoară?</p>
                     <p>
                        <hi rend="italic">Tânăra:</hi> Nu sunt domnișoară, domnule...</p>
                     <p>
                        <hi rend="italic">Popa (cu duios regret patern și foarte răgușit):</hi> Nu mai e de trei ani domnișoară, biata fată!... s-a dus de mult bunul ei!... Acu încă, gândim, dacă o vrea Maica Precista, să devorțăm...</p>
                     <p>
                        <hi rend="italic">Avocatul (care privește cu multă stăruință la tânăra clientă, fără s-asculte îndestul vorbele părintelui):</hi> Damă, care va să zică?... damă?</p>
                     <p>
                        <hi rend="italic">Tânăra:</hi> Da, domnule, damă... </p>
                     <p rend="italic">(Părintele se uită la legatură, să vază dacă șade bine; legătura își ține mândră fundele-n sus.)</p>
                     <p>
                        <hi rend="italic">Avocatul:</hi> Așa tânără!... De câți ani, doamna mea?</p>
                     <p>
                        <hi rend="italic">Tânăra:</hi> Am împlinit optsprezece ani la două dechemvrie trecute.</p>
                     <p>
                        <hi rend="italic">Avocatul (din ce în ce mai dus):</hi> La două dechemvrie!... Așa tânără!!</p>
                     <p>
                        <hi rend="italic">Popa:</hi> La sfântul prooroc Avacum...</p>
                     <p>
                        <hi rend="italic">Avocatul (și mai dus):</hi> Avacum!... Așa tânără!</p>
                     <p>
                        <hi rend="italic">Tânăra (tristă):</hi> ...și fără noroc!</p>
                     <p>
                        <hi rend="italic">Avocatul:</hi> Fără noroc! dumneata?...</p>
                     <p>
                        <hi rend="italic">Popa:</hi> Uite, ea! dacă n-a vrut Maica Domnului!</p>
                     <p>
                        <hi rend="italic">Tânăra:</hi> De-aia am venitără la dumneatale. (Roșește.)</p>
                     <p>
                        <hi rend="italic">Avocatul(fericit):</hi> La mine...</p>
                     <p>
                        <hi rend="italic">Popa:</hi> Pentru ca s-o devorțezi.</p>
                     <p>
                        <hi rend="italic">Avocatul:</hi> O divorțez.</p>
                     <p>
                        <hi rend="italic">Popa:</hi> Și helbet! cunoaștem și noi filotimia obrazului... Al dracului am răgușit... sfintele sărbători!...</p>
                     <p>
                        <hi rend="italic">Avocatul:</hi> Slujbă multă...</p>
                     <p>
                        <hi rend="italic">Popa:</hi> Al dracului... Și lumânările proaste... fac fum...</p>
                     <p>
                        <hi rend="italic">Avocatul:</hi> Părinte, nu luați o cafea?... Doamna nu ia o dulceață, bonboane?</p>
                     <p>Tânăra: Mersi... (Roșește.)</p>
                     <p>
                        <hi rend="italic">Popa:</hi> Ba, dac-ai fi bun, mai bine un pahar de vinișor; mâncai niște afurisiți de țâri.</p>
                     <p rend="italic">(Avocatul sună. Feciorul intră; apoi, după ce a primit de la stăpân un ordin discret, iese.)</p>
                     <p>
                        <hi rend="italic">Avocatul:</hi> Dar, pardon, am uitat să întreb cum se numește doamna...</p>
                     <p>
                        <hi rend="italic">Tânăra:</hi> Acrivița Popescu. (Roșește.)</p>
                     <p>
                        <hi rend="italic">Avocatul:</hi> Acrivița?! Frumos nume... Acrivița!</p>
                     <p rend="italic">(Feciorul intră cu o tavă, pe care poartă o sticlă de vin, pahare, apă și dulceață. Avocatul se scoală, apropie un gheridon lângă biurou între părinte și tânăra clientă. Feciorul așază pe gheridon tava și, la un semn al stăpânului, se duce. Avocatul servește părintelui un pahar de vin și damei dulceață.)</p>
                     <p>
                        <hi rend="italic">Părintele (punând mâna pe pahar):</hi> Nu-i vorba, am mai băut un păhărel; fusei adineaori pe la Hanu Roșu, de gustai un pelin (se uită iar la legătură) la Bărăție... la Andrei, de! </p>
                     <p>
                        <hi rend="italic">Avocatul:</hi> A!... la Andrei...</p>
                     <p>
                        <hi rend="italic">Popa:</hi> Luai de probă pentru casă vreo trei chile. (Iar se uită la legătură.)</p>
                     <p>
                        <hi rend="italic">Tânăra (după ce a luat dulceață și a băut puțină apă, se caută să-și găsească batista):</hi> A! mi-am uitat batista... (Roșește.)</p>
                     <p>
                        <hi rend="italic">Avocatul (scoate pe a lui neatinsă din buzunarul redingotei și o dă clientei):</hi> Poftiți, doamnă...</p>
                     <p>
                        <hi rend="italic">Tânăra (ia batista, se șterge la guriță; apoi dându-o înapoi):</hi> Opoponax?</p>
                     <p>
                        <hi rend="italic">Avocatul:</hi> Da, parfumul meu favorit.</p>
                     <p>
                        <hi rend="italic">Tânăra:</hi> Ș-al meu. <hi rend="italic">(Roșește.)</hi>
                     </p>
                     <p>
                        <hi rend="italic">Avocatul (încântat):</hi> Ș-al dumitale!... <hi rend="italic">(Se apropie mai tare de ea și o priveste adânc, punând apăsat batista pe buzele lui.)</hi>
                     </p>
                     <p>
                        <hi rend="italic">Părintele (care a băut paharul):</hi> Strașnic vinișor, taică! <hi rend="italic">(își mai toarnă un pahar.)</hi>
                     </p>
                     <p rend="italic">(Pe când avocatul pledează cu multă volubilitate foarte încet și de aproape Acriviții, și dânsa se face din ce în ce mai roșie la obraz fără să răspundă, părintele scoate din buzunar un țâr; pe urmă ia de pe masă un presse-papier, care reprezintă bustul lui Ciceron în bronz; ține țârul de coadă, culcat pe marginea biuroului și-l bate bine cu capul bustului, să-l frăgezească.)</p>
                     <p>
                        <hi rend="italic">Avocatul (mai tare, așa încât se aude): ...</hi>care merită a fi fericită!</p>
                     <p>
                        <hi rend="italic">Tânăra:</hi> Eu fericită? <hi rend="italic">(Roșește.)</hi>
                     </p>
                     <p>
                        <hi rend="italic">Părintele (la al treilea pahar):</hi> Strașnic vinișor!</p>
                     <p>
                        <hi rend="italic">Avocatul:</hi> Așadar, să vedem ce motive putem invoca.</p>
                     <p>
                        <hi rend="italic">Părintele:</hi> Ce motive? ce motive? Iacă, o despart eu, că-i sunt tată; și pace bună! nu mai vreau s-o las să trăiască cu un pârlit <hi rend="italic">(golește paharul)</hi>, cu un fecior de...</p>
                     <p>
                        <hi rend="italic">Avocatul (turnându-i încă un pahar):</hi> Apoi, nu merge așa, părințele. Trebuie să găsim motive și <hi rend="italic">(cu hotărâre) </hi>le vom găsi! trebuie să le găsim!</p>
                     <p>
                        <hi rend="italic">Părintele:</hi> Găsește-le, taică! de ce ești dumneata avucat?</p>
                     <p>
                        <hi rend="italic">Avocatul (sună nervos; feciorul intră):</hi> Stai la ușe; să nu intre nimeni fără să m-anunți... <hi rend="italic">(și mai nervos:)</hi> Ai înțeles?</p>
                     <p>
                        <hi rend="italic">Feciorul:</hi> Am înțeles. <hi rend="italic">(Iese.)</hi>
                     </p>
                     <p>
                        <hi rend="italic">Avocatul (către tânăra):</hi> Să vedem... <hi rend="italic">(ia un scaun și se așază, cam cu spatele la părintele, și cât permit genuchii mai aproape, fațăn față de clientă, care roșește tare. Părintele bate cu bustul oratorului alt țâr.)</hi> Să vedem... Se poartă nedelicat cu d-ta?</p>
                     <p>
                        <hi rend="italic">Tânăra:</hi> Prea nedelicat...</p>
                     <p>
                        <hi rend="italic">Avocatul:</hi> Te insultă vreodată?</p>
                     <p>
                        <hi rend="italic">Tânăra:</hi> Numa o dată?...</p>
                     <p>
                        <hi rend="italic">Popa:</hi> O-njură de părinți...</p>
                     <p>
                        <hi rend="italic">Avocatul:</hi> Mizerabilul! Față cu martori?</p>
                     <p>
                        <hi rend="italic">Popa:</hi> Nu! în particuler... zice că e-n glumă... Ce fel de glumă?... vorba aia: glumă-glumă... <hi rend="italic">(Golește paharul.)</hi>
                     </p>
                     <p>
                        <hi rend="italic">Avocatul:</hi> A părăsit vreodată domiciliul conjugal?</p>
                     <p>
                        <hi rend="italic">Tânăra:</hi> De câte ori!... Mergea p-afară... zicea că cu inspectorul... când era în slujbă...</p>
                     <p>
                        <hi rend="italic">Avocatul:</hi> Când era în slujbă?... Acuma nu mai e?</p>
                     <p>
                        <hi rend="italic">Popa:</hi> Acum l-a luat dracul! l-a suplimatără... de la Paști!</p>
                     <p>
                        <hi rend="italic">Tânăra:</hi> Odată, astă-toamnă, m-a lăsat fără un santim acasă și a stat vreo trei săptămâni în Dobrogea; i-am scris de zece ori și nici nu mi-a răspuns.</p>
                     <p>
                        <hi rend="italic">Avocatul: </hi>...în Dobrogea?</p>
                     <p>
                        <hi rend="italic">Tânăra:</hi> Și, toată ziua și toată noaptea, la Berăria Cooperativă, cu actori și... cu actrițe!</p>
                     <p>
                        <hi rend="italic">Avocatul: </hi>...Și... am uitat... cum îl cheamă pe bărbatul dumitale?</p>
                     <p>
                        <hi rend="italic">Tânăra:</hi> Lae Popescu!</p>
                     <p>
                        <hi rend="italic">Avocatul:</hi> Lae Popescu!</p>
                     <p>
                        <hi rend="italic">Popa:</hi> Feciorul Tarsiții Popeaschii, văduva lui Popa Sava de la Caimata, care a dărămat-o răposatul Pache, Dumnezeu să-l ierte! când a făcut bulivardu ăl nou.</p>
                     <p>
                        <hi rend="italic">Avocatul (foarte vesel):</hi> Doamnă, afacerea dumitale e ca și terminată; motivul este găsit! ești ca și divorțată; îți dau parola mea de onoare... <hi rend="italic">(Se apropie și-i spune ceva foarte încet, cu multă căldură.)</hi>
                     </p>
                     <p>
                        <hi rend="italic">Clienta (roșind grozav, șoptește):</hi> Mersi!</p>
                     <p rend="italic">(Se aude un zgomot afară și râsete. Feciorul intră și spune o vorbă stăpânului.)</p>
                     <p>
                        <hi rend="italic">Avocatul (repede cătră părintele și cătră tânăra clientă):</hi> Părinte, doamnă, vă rog, iute treceți dincoace în salon! iute, vă rog! e cineva care are o afacere... </p>
                     <p rend="italic">(Părintele s-apleacă, își ia legătura, se ridică de pe scaun; asemenea și tânăra; părintele trece întâi, apoi tânăra condusă la braț foarte strâns de avocatul. Când acesta închide după ei ușa salonului, se deschide ușa biuroului și apare coana Tarsița, urmată de fiu-său, Lae. Cocoana e și mai veselă ca dimineața.)</p>
                  </div>
                  <div type="div4">
                     <head>III</head>
                     <p>
                        <hi rend="italic">Cocoana:</hi> Eu sunt și cu mine, țațo! Bonjur!</p>
                     <p>
                        <hi rend="italic">Lae:</hi> Bonjur.</p>
                     <p>
                        <hi rend="italic">Avocatul:</hi> Bine c-ați venit! vă așteptam; chiar acu am pomenit de dv.</p>
                     <p>
                        <hi rend="italic">Cocoana:</hi> Să mă-ngropi!... De-aia sughițam eu adineaori! <hi rend="italic">(S-apleacă la urechea avocatului, îi șoptește ceva și râde; după ce i-a vorbit, îi duhnește în față.)</hi> Așa-i că acu nu mai miros?... Vezi... de dimineață, pe stomacul gol... se simte... Ei! ce ne facem?... Băiatul n-a găsit scrisorile alea... pesemne că i le-a furat dumneei.</p>
                     <p rend="italic">(Se aud în salon bufnituri înfundate parc-ar pisăgi cineva, ceva, pe o masă.)</p>
                     <p>
                        <hi rend="italic">Lae:</hi> E capabelă!</p>
                     <p>
                        <hi rend="italic">Avocatul:</hi> Cocoană, nu mai este nici o nevoie de scrisori, am găsit eu alt motiv mai puternic decât toate... Afacerea fiului d-tale este ca și terminată; e ca și divorțat, pot să-ți dau parola mea de onoare... <hi rend="italic">(Râzând.)</hi>Ce-mi dai?</p>
                     <p>
                        <hi rend="italic">Cocoana (s-apleacă la ureche; avocatul se ferește):</hi> Parol! să mor! <hi rend="italic">(Râde tare, își udă pe buză buricul degetului mare de la mâna dreaptă și-l arată-n sus.)</hi>
                     </p>
                     <p>
                        <hi rend="italic">Avocatul (cătră Lae):</hi> Mă rog, d-ta ești un caraghios? <hi rend="italic">(Cocoana râde.)</hi>
                     </p>
                     <p>
                        <hi rend="italic">Lae:</hi> Cum, domnule?</p>
                     <p>
                        <hi rend="italic">Avocatul:</hi> Lasă-mă să isprăvesc!... ești un caraghios, ori ești serios hotărât să te desparți?</p>
                     <p>
                        <hi rend="italic">Lae:</hi> Serios, domnule!</p>
                     <p rend="italic">(Se aud bufnituri pe masă în salon.)</p>
                     <p>
                        <hi rend="italic">Avocatul (foarte nervos):</hi> Bine... Stați puțin. <hi rend="italic">(Trece din biurou în salon.)</hi>
                     </p>
                     <p>
                        <hi rend="italic">Cocoana (căutând chibrituri pe masă, dă de pieile și șira țârului):</hi> A mâncat cineva țâri...</p>
                     <p>
                        <hi rend="italic">Avocatul (se-ntoarce):</hi> Uite ce e... Dacă eu aș putea convinge pe soția și pe socrul dumitale să vă despărțiți de bunăvoie, ce ai avea de zis?</p>
                     <p>
                        <hi rend="italic">Cocoana:</hi> Bucuros!</p>
                     <p>
                        <hi rend="italic">Avocatul (cătră Lae):</hi> D-ta... d-ta ce zici? că d-ta ești interesat în cauză!</p>
                     <p>
                        <hi rend="italic">Cocoana:</hi> Ce să zică el? el zice ce zic eu...</p>
                     <p>
                        <hi rend="italic">Lae:</hi> Eu zic ce zice mamița.</p>
                     <p>
                        <hi rend="italic">Avocatul:</hi> Atunci... <hi rend="italic">(Se gândește o clipă.)</hi> Atunci<hi rend="italic">... (Merge la ușa salonului.)</hi> Poftim, doamnă; poftim, părințele.</p>
                     <p rend="italic">(Tânăra apare urmată de popă. Dând unii cu ochii de ceilalți, de o parte și de alta, exclamație de surpriză. Tablou.)</p>
                     <p>
                        <hi rend="italic">Cocoana:</hi> Ehei! sabalaerosu, taică părinte!</p>
                     <p>
                        <hi rend="italic">Popa:</hi> Cocoana prioteasa! Ptiu! bată-te mama Ana!</p>
                     <p>
                        <hi rend="italic">Cocoana (cu humor):</hi> Care va să zica v-ați hotărâtără și dv.?</p>
                     <p>
                        <hi rend="italic">Popa (asemenea):</hi> Slobod!</p>
                     <p>
                        <hi rend="italic">Cocoana: </hi>Lac să fie, că broaște!...</p>
                     <p>
                        <hi rend="italic">Popa:</hi> Lasă, că-ți cunoaștem gurița...</p>
                     <p>
                        <hi rend="italic">Cocoana:</hi> Ce spui, țato?</p>
                     <p>
                        <hi rend="italic">Lae: </hi>Lasă acu, mamițo!...</p>
                     <p>
                        <hi rend="italic">Cocoana (tânărului):</hi> Taci, prostule!... <hi rend="italic">(Popii:)</hi> Gurița mea, ai?</p>
                     <p>
                        <hi rend="italic">Popa: </hi>Gurița d-tale.</p>
                     <p>
                        <hi rend="italic">Avocatul:</hi> Ei, acum ne-am înțeles! lăsați mofturile. <hi rend="italic">(Cocoana, privind lung la popa, face semn avocatului ca de tras la măsea; popa, privind la ea, face același semn avocatului; Lae își netezește pălăria; Acrivița roșește.) </hi>Care va să zică, este hotărât: fiecare soț dorind deopotrivă să se despartă, vom face cererea împreună, întemeiată pe art. 214..., consimțimânt mutual. Poftiți, ședeți.</p>
                     <p rend="italic">(Toți șed. Popa își toarnă un pahar; cocoana fumează; Lae își netezește pălăria și Acrivița roșește.)</p>
                     <p>
                        <hi rend="italic">Avocatul (cătră Lae):</hi> D-ta șezi colea și scrie. Să facem petiția. <hi rend="italic">(Lae se așează la biurou cu pana-n mână. Avocatul cătră prioteasa Tarsița, prezintându-i un chibrit aprins pentru țigară.)</hi> Ai văzut? <hi rend="italic">(încet și serios:)</hi> Ei! ce-mi dați?</p>
                     <p>
                        <hi rend="italic">Cocoana (râzând și aruncându-i fum în obraz):</hi> Bravos! Tot noi să-ți dăm?... Să-ți dea... <hi rend="italic">(Face cu ochiul arătând pe tânăra; apoi vrea să s-aplece la ureche, dar se oprește, aducându-și aminte de ceva)...</hi> U! Bată-te norocul! uitasem! <hi rend="italic">(Scoate din buzunar o sticlă de spițărie și o dă avocatului.) </hi>Anghelica! teribelă pentru stomac și... <hi rend="italic">(Râzând, s-apropie de urechea avocatului și, făcându-i cu ochiul, îi șoptește o vorbă, apoi iar cu degetul ud.)</hi> Parol! să mor! e lucru mare!</p>
                     <p>
                        <hi rend="italic">Avocatul (cătră Lae):</hi> "Domnule Președinte... subsemnații..." numele d-tale întreg...</p>
                     <p rend="italic">(Avocatul șade, la spatele scriitorului, aproape de tot de tânăra clientă, și dictează petiția, pe când părintele Petcu bate un țâr, iar cocoana Tarsița aprinde o țigaretă militară.)</p>
                  </div>
               </div>
               <div type="div3">
                  <head>Bubico</head>
                  <subtitle>Publicat în "Momente și schițe" (1901)</subtitle>
                  <p>Nouă ceasuri și nouă minute... Peste șase minute pleacă trenul. Un minut încă și se-nchide casa. Repede-mi iau biletul, ies pe peron, alerg la tren, sunt în vagon... Trec de colo până colo prin coridor, să văz în care compartiment aș găsi un loc mai comod... Aci. O damă singură, și-fumează, atât mai bine! Intru și salut, când auz o mârâitură și văz apărând dintr-un paneraș de lângă cocoana capul unui cățel lățos, plin de funde de panglici roșii și albastre, care-ncepe să mă latre ca pe un făcător de rele intrat noaptea în iatacul stăpânii-si.</p>
                  <p>– Bubico! zice cocoana... șezi mumos, mamă!</p>
                  <p>"Norocul meu, gândesc eu, să trăiesc bine!... Lua-te-ar dracul de javră!"</p>
                  <p>Bubico se liniștește puțin; nu mai latră; își retrage capul în paneraș, unde i-l acopere iar cocoana cu un tărtănaș de lână roșie; dar tot mârâie înfundat... Eu, foarte plictisit, mă lungesc pe canapeaua din fața cocoanii și-nchiz ochii. Trenul a pornit... Prin coridor umblă pasajeri și vorbesc. Bubico mârâie arțăgos.</p>
                  <p>– Biletele, domnilor! zice conductorul, intrând cu zgomot în compartimentul nostru.</p>
                  <p>Acum Bubico scoate capul foarte sus și, vrând să sară afară de la locul lui, începe să latre și mai grozav ca adineaori. Eu întind biletul meu conductorului, care mi-l perforează. Conductorul face un pas către cocoana, care-și caută biletul ei în săculețul de mână, pe când Bubico latră și chelălăie desperat, smucindu-se să iasă din paner.</p>
                  <p>– Bubico! zice cocoana, șezi mumos, mamițo!</p>
                  <p>Și-ntinde biletul. Când mâna conductorului s-a atins de mâna cocoanei, Bubico parc-a-nnebunit. Dar conductorul șia terminat treaba și iese. Cocoana își învelește favoritul mângâindu-l "mumos"; eu mă lungesc la loc închizând ochii, pe când Bubico mârâie înfundat ca tunetul care se tot depărtează după trecerea unei grozave furtuni. Acum nu se mai aude de loc. Dar auz hârșâitul unui chibrit: cocoana își aprinde o țigaretă... Încă nu mi-e somn. De ce n-aș aprinde și eu una? A! de degrabă să nu pierz trenul, am uitat să-mi iau chibrituri. Dar nu face nimic... S-o rog pe mamița lui Bubico... Scot o țigaretă, mă ridic și dau să m-apropiu de cocoana. Dar n-apuc să fac bine o mișcare, și Bubico scoate capul lătrându-mă mai furios decât pe conductor; latră și chelălăie și tușește și...</p>
                  <p>– Bubico - zice cocoana - șezi mumos, mamițico!</p>
                  <p>"Lovi-te-ar jigodia, potaia dracului!" zic în gândul meu. N-am văzut de când sunt o javră mai antipatică și mai scârboasă... Dacă aș putea, i-aș rupe gâtul.</p>
                  <p>În zbieretele desperate ale lui Bubico, mamițica îmi dă s-aprind. Îi mulțumesc și m-așez în locul cel mai depărtat din compartiment, de teamă că n-am să mai pot rezista pornirii și am să-i trag la cap când și l-o mai scoate din paner.</p>
                  <p>– Frumușel cățel aveți, zic eu cocoanii, după câteva momente de tăcere; da' rău!</p>
                  <p>– Aș! nu e rău, zice cocoana; până se-nvață cu omul; dar nu știți ce cuminte și fidel este, și deștept! Ei bine! e ca un om, frate! doar ca nu vorbește...</p>
                  <p>Apoi către paner, cu multă dragoste:</p>
                  <p>– Unde-i Bubico?... Nu e Bubico!...</p>
                  <p>Din paner se aude un miorlăit sentimental.</p>
                  <p>– Să-i dea mama băiețelului zăhărel?... Bubico! Bubi!!</p>
                  <p>Băiețelul scoate capul cu panglicuțe... Mamița-l degajează din țoalele în cari dospește-nfășurat și-l scoate afară. Bubico se uită la mine și mârâie-n surdină. Eu, apucat de groază la ideea că nenorocitul ar încerca să mă provoace, zic cocoanei:</p>
                  <p>– Madam! pentru Dumnezeu, țineți-l să nu se dea la mine! eu sunt nevricos, și nu știu ce-aș fi în stare... de frică...</p>
                  <p>Dar cocoana, luând în brațe pe favorit și mângâindu-l cu toată duioșia: </p>
                  <p>– Vai de mine! cum crezi d-ta?... Noi suntem băieți cuminți și binecrescuți... Noi nu suntem mojici ca Bismarck...</p>
                  <p>– Ha? zic eu.</p>
                  <p>– Bismarck al ofițerului Papadopolinii.</p>
                  <p>Dându-mi această explicație, cocoana scoate din săculețul de mână o bucățică de zahăr:</p>
                  <p>– Cui îi place zăhărelul?...</p>
                  <p>Bubico (făcând pe bancă sluj frumos, cu toată cletinătura vagonului): Ham!</p>
                  <p>– Să-i dea mamițica băiatului zăhărel?</p>
                  <p>Bubico: Ham! Ham!</p>
                  <p>Și apucă bucățica de zahăr și-ncepe s-o ronțăie... Cocoana scoate din alt săculeț o sticlă cu lapte, din care toarnă într-un pahar; apoi:</p>
                  <p>– Cui îi place lăptic?</p>
                  <p>Bubico (lingându-se pe bot): Ham!</p>
                  <p>– Să-i dea mamițica lăptic băiatului?</p>
                  <p>Bubico (impacient): Ham! Ham!</p>
                  <p>"Ah! suspin eu în adânc; lua-te-ar hengherul, Bubico!"</p>
                  <p>Dar cocoana apropie paharul aplecat de botul favoritului, care-ncepe să lăpăie, și lăpăie, și lăpăie, până când un pasajer se arată la ușa compartimentului nostru uitându-se-năuntru. Bubico se oprește din lăpăit și se pornește să latre ca o fiară, cu ochii holbați și mușcând în sec și clănțănind din dinți, și tușind și...</p>
                  <p>"Vedea-te-aș la Babeș, jigăraie îndrăcită!" gândesc eu, și prin mintea mea începe să treacă fel de fel de idei, care de care mai crudă și mai infamă.</p>
                  <p>Pasajerul s-a retras de la geam. Bubico s-a potolit. Cocoana toarnă iar lapte-n pahar și bea și dumneei. Eu simt cum mă năvălesc, din ce în ce mai irezistibile, ideile negre.</p>
                  <p>- <hi rend="italic">A propos </hi>- zic eu - madam, vorbeați adineaori de Bismarck... al...</p>
                  <p>– Al ofițerului Papadopolinii...</p>
                  <p>– Ei! Ce e Bismarck?</p>
                  <p>– Un dulău de curte... Era să mi-l omoare pe Bubico... Papadopolina are o cățelușă, Zambilica, foarte frumușică! șade alături de mine; suntem prietene; și dumnealui (arată pe Bubico), curte teribilă! (Către Bubico:) Craiule!... (Către mine:) Mizerabila de servitoare, o dobitoacă! i-am spus, când l-a dus afară de dimineață - că nu știi ce curat e! - zic: "Bagă de seamă să nu scape, să se ducă iar la Papadopolina, că-l rupe Bismarck..." dulăul ofițerului, care șade cu chirie la ea. (Tușește cu mult înțeles.) Eu nu știu ce făceam pân casă, când auz afară chelălăituri și țipete... Strig: "Bubico! Bubico! unde e băiatul?!" Alerg... Mi-l aducea dobitoaca pe brațe; d-abia-l scoseseră ea și Papadopolina și soldatul ofițerului din gura dulăului. Ce să-l vezi?... tăvălit, leșinat și moale ca o cârpă. Zic: "Vai de mine! moare băiatul!" Stropește-l cu apă! dă-i cu odicolon la nas!... Ce-am pătimit, numai eu știu... Două săptămâni a zăcut... Am adus și doftor. Da-n sfârșit, slavă Domnului! a scăpat... (Cătră Bubico:) Mai merge la Zambilica băiatul?</p>
                  <p>Bubico: Ham!</p>
                  <p>– Să te mănânce Bismarck... craiule!</p>
                  <p>– Ham! ham!</p>
                  <p>Și sare de pe bancă jos în vagon și apucă spre mine.</p>
                  <p>– Cocoană! strig eu, ridicându-mi picioarele; eu sunt nevricos, să nu se dea la mine, că...</p>
                  <p>– Nu, frate! zice cocoana, nu vezi că vrea să se-mprietinească? Așa e el: numaidecât simte pe cine-l iubește...</p>
                  <p>– A! zic eu, având o inspirație infernală; a! simte pe cine-l iubește... vrea să ne-mprietenim!... Bravo!</p>
                  <p>Și pe când cățelul se apropie să mă miroasă, iau un pachețel de bonboane, pe cari le duc în provincie, la un prietin; îl deschid, scot un bonbon și, întinzându-l în jos, cu multă blândețe:</p>
                  <p>– Cuțu, cuțu! Bubico băiatul! Bubi!</p>
                  <p>Bubico, dând din coadă, se apropie mai întâi cu oarecare sfială și îndoință, apoi, încurajat de blândețea mea, apucă frumos bombonul și-ncepe să-l clefăie.</p>
                  <p>– Vezi că v-ați împrietinit! zice cocoana cu multă satisfacție de această apropiere.</p>
                  <p>Apoi îmi spune genealogia favoritului... Bubico este copilul lui Garson și al Gigichii, care era soră cu Zambilica a Papadopolinii, ceea ce, care va să zică, însemnează că Zambilica este mătușa lui Bubico după mamă... În timp ce cocoana-mi povestește, eu, înfrânându-mi aversiunea și dezgustul în favoarea unui scop înalt, întrebuințez cele mai înjositoare mijloace spre a intra în bunele grații ale nepotului Zambilichii. Și-n adevăr, Bubico se tot apropie de mine, până se lasă să-l iau în brațe. Simt că mi se bate inima de teamă ca nu cumva, printr-o mișcare, ori privire, să trădez un plan mare ce l-am croit în adâncul conștiinței mele. Cocoana nu se poate mira îndestul de prietenia ce-mi arată Bubico, pe când eu cultiv cu stăruință această prietenie atât de scumpă mie, prin mângâieri și bonboane.</p>
                  <p>– Ei vezi! cum v-ați împrietenit... Ce e, Bubico? ce e, mamă? iubești pe domnul? da?</p>
                  <p>Și Bubico răspunde, gudurându-se-n brațele mele:</p>
                  <p>– Ham!</p>
                  <p>– Așa? ai trădat-o care va să zică pe mamițica?... craiule!</p>
                  <p>Bubico: Ham! ham!</p>
                  <p>– Trebuie să fii om bun! Nu trage el la fitecine...</p>
                  <p>– Firește, coconiță; simte cânele; are instinct.</p>
                  <p>Când zic acestea, iată că trenul se oprește în Crivina. Pe peron se aud lătrături și ceartă de câni. Bubico dă să se smucească din brațele mele; eu îl țiu bine; el începe să latre îndârjit cătră fereastra vagonului. Trenul pornește iar, și Bubico, întorcând capul către partea de unde s-aude depărtându-se cearta semenilor lui, latră mereu; eu îl mângâi, să-l potolesc; el, când nu se mai aude nimic, ridică botul spre tavan și începe, în brațele mele, să urle... în brațele mele!</p>
                  <p>"Ah! Bubico - zic eu în sine-mi, mângâindu-l frumos - de capu-ți!... vedea-te-aș mănuși!"</p>
                  <p>Dar Bubico urlă mereu.</p>
                  <p>– Doamnă - zic eu - rău faceți că-l țineți așa de aproape pe Bubico și acoperit așa în căldură, poate să turbeze... Chiar așa, aici e prea cald.</p>
                  <p>Și zicând acestea, mă scol cu Bubico-n brațe și m-apropiu de fereastra vagonului. Pun pe Bubico binișor jos lângă mamița lui, și cobor geamul, aplecându-mă să respir. Afară, noapte neagră ca și ideile mele. </p>
                  <p>– Bine faci! să mai iasă fumul de țigară, zice cocoana.</p>
                  <p>Intrăm pe podul Prahovii... Mă-ntorc, iau o bonboană, i-o arăt lui Bubico, care s-apropie de mine bâțâind frumușel din coadă.</p>
                  <p>"Pe memoria lui Plutone și a fidelului său Cerber! zic eu în gând ; jur că au mințit acei cari au cântat instinctul cânilor! E o minciună! Nu există!"</p>
                  <p>Bubico îmi ia bonboana; îl iau în brațe și mă dau lângă fereastră, ridicându-l în dreptul deschizăturii. Aerul răcoros, trecându-i pe la bot, face mare plăcere lui Bubico. Scoate limba și respiră din adânc.</p>
                  <p>– Să nu-l scapi pe fereastră!... pentru Dumn...</p>
                  <p>Dar n-apucă mamițica să rostească-ntreg sfântul nume al creatorului, și Bubico dispare ca un porumbel alb în neagra noapte, înapoi spre București, zburând - la Zambilica, probabil. Mă-ntorc cu fața spre cocoana și, prezentându-i mânile goale, strig exasperat:</p>
                  <p>– Doamnă!</p>
                  <p>Un răcnet!... A-nnebunit cocoana!</p>
                  <p>– Repede, doamnă, semnalul de alarmă!</p>
                  <p>O duc la semnal și o-nvăț cum să-l tragă. Pierdută de durere, execută mișcarea cu o supremă energie. Trenul, stop! pe loc. Cletinătură colosală. Emoție generală-ntre pasajeri.</p>
                  <p>– Cine? cine a dat alarma?</p>
                  <p>– Dumneaei zic eu către personalul trenului, arătând pe cocoana leșinată.</p>
                  <p>Trenul se pune din nou în mișcare. La Ploiești, cocoana s-a deșteptat din leșin; zdrobită de nenorocire, trebuie să răspunză la procesul-verbal ce i se dresează pentru întrebuințarea semnalului. Pe când, în mijlocul pasajerilor grămădiți, cocoana se jelește, eu m-apropiu de urechea ei și, c-un rânjet diabolic, îi șoptesc răspicat:</p>
                  <p>– Cocoană! eu l-am aruncat, mânca-i-ai coada!</p>
                  <p>Ea leșină iar... Eu trec ca un demon prin mulțime și dispar în noaptea neagră...</p>
               </div>
               <div type="div3">
                  <head>Căldură mare</head>
                  <p>1899</p>
                  <p>Termometrul spune la umbră 33° Celsius... Subt arșița soarelui, se oprește o birje, în strada Pacienței, la numărul 11 bis, către orele trei după-amiaz'. Un domn se dă jos din trăsură și cu pas moleșit se apropie de ușa marchizei, unde pune degetul pe butonul soneriei. Sună o dată... nimic; de două, de trei... iar nimic; se razimă în buton cu degetul, pe care nu-l mai ridică... În sfârșit, un fecior vine să deschidă.</p>
                  <p>În tot ce urmează persoanele toate păstrează un calm imperturbabil, egal și plin de dignitate.</p>
                  <p>
                     <hi rend="italic">Domnul: </hi>Domnu-i acasă?</p>
                  <p>
                     <hi rend="italic">Feciorul:</hi> Da; dar mi-a poruncit să spui, dacă l-o căuta cineva, c-a plecat la țară.</p>
                  <p>
                     <hi rend="italic">D.:</hi> Dumneata spune-i c-am venit eu.</p>
                  <p>
                     <hi rend="italic">F.:</hi> Nu pot, domnule.</p>
                  <p>
                     <hi rend="italic">D.:</hi> De ce?</p>
                  <p>
                     <hi rend="italic">F.:</hi> E încuiată odaia.</p>
                  <p>
                     <hi rend="italic">D.:</hi> Bate-i, să deschidă.</p>
                  <p>
                     <hi rend="italic">F.:</hi> Apoi, a luat cheia la dumnealui când a plecat.</p>
                  <p>
                     <hi rend="italic">D.:</hi> Care va să zică, a plecat?</p>
                  <p>
                     <hi rend="italic">F.:</hi> Nu, domnule, n-a plecat.</p>
                  <p>
                     <hi rend="italic">D.:</hi> Amice, ești... idiot!</p>
                  <p>
                     <hi rend="italic">F.:</hi> Ba nu, domnule.</p>
                  <p>
                     <hi rend="italic">D.:</hi> Zici că nu-i acasă.</p>
                  <p>
                     <hi rend="italic">F.:</hi> Ba-i acasă, domnule.</p>
                  <p>
                     <hi rend="italic">D.:</hi> Apoi, nu ziseși c-a plecat?</p>
                  <p>
                     <hi rend="italic">F.:</hi> Nu, domnule, n-a plecat.</p>
                  <p>
                     <hi rend="italic">D.:</hi> Atunci e acasă.</p>
                  <p>
                     <hi rend="italic">F.:</hi> Ba nu, da' n-a plecat la țară, a ieșit așa. </p>
                  <p>
                     <hi rend="italic">D.:</hi> Unde?</p>
                  <p>
                     <hi rend="italic">F.:</hi> În oraș.</p>
                  <p>
                     <hi rend="italic">D.:</hi> Unde!?</p>
                  <p>
                     <hi rend="italic">F.:</hi> În București.</p>
                  <p>
                     <hi rend="italic">D.:</hi> Atunci să-i spui c-am venit eu.</p>
                  <p>
                     <hi rend="italic">F.:</hi> Cum vă cheamă pe dv.?</p>
                  <p>
                     <hi rend="italic">D.:</hi> Ce-ți pasă?</p>
                  <p>
                     <hi rend="italic">F.:</hi> Ca să-i spui.</p>
                  <p>
                     <hi rend="italic">D.:</hi> Ce să-i spui? de unde știi ce să-i spui, dacă nu ți-am spus ce să-i spui? Stăi, întâi să-ți spui; nu te repezi... Să-i spui când s-o-ntoarce că l-a căutat...</p>
                  <p>
                     <hi rend="italic">F.:</hi> Cine?</p>
                  <p>
                     <hi rend="italic">D.:</hi> Eu.</p>
                  <p>
                     <hi rend="italic">F.:</hi> Numele dv.?</p>
                  <p>
                     <hi rend="italic">D.:</hi> Destul atâta! mă cunoaște dumnealui... suntem prieteni...</p>
                  <p>
                     <hi rend="italic">F.:</hi> Bine, domnule.</p>
                  <p>
                     <hi rend="italic">D.:</hi> Ai înțeles?</p>
                  <p>
                     <hi rend="italic">F.:</hi> Am înțeles.</p>
                  <p>
                     <hi rend="italic">D.:</hi> A!... Spune-i că să ne-ntâlnim negreșit.</p>
                  <p>
                     <hi rend="italic">F.:</hi> Unde?</p>
                  <p>
                     <hi rend="italic">D.:</hi> Știe dumnealui... Da' să vie neapărat.</p>
                  <p>
                     <hi rend="italic">F.:</hi> Când?</p>
                  <p>
                     <hi rend="italic">D.:</hi> Când o putea.</p>
                  <p>
                     <hi rend="italic">F.:</hi> Prea bine.</p>
                  <p>
                     <hi rend="italic">D.:</hi> Ai înțeles?</p>
                  <p>
                     <hi rend="italic">F.:</hi> Am înțeles.</p>
                  <p>
                     <hi rend="italic">D.:</hi> A!... și dacă vede pe amicul nostru...</p>
                  <p>
                     <hi rend="italic">F.:</hi> Care amic?</p>
                  <p>
                     <hi rend="italic">D.:</hi> Știe dumnealui!... să-i spuie că nu s-a putut reuși cu afacerea știută nimic, fiincă am vorbit cu persoana... Nu uita!</p>
                  <p>
                     <hi rend="italic">F.:</hi> Se poate să uit?</p>
                  <p>
                     <hi rend="italic">D.:</hi> ...și zice că acuma e prea târziu, dacă n-a venit la vreme; căci dacă venea măcar cu câteva zile înainte, altă vorba!... poate că s-ar fi putut... Ține minte!</p>
                  <p>
                     <hi rend="italic">F.:</hi> Țiu, domnule...</p>
                  <p>
                     <hi rend="italic">D.:</hi> ... deoarece nu plecase încă mătușa persoanei care s-a dus pentru ca să dea arvuna tutorelui minorilor, și el nu aflase încă, deoarece nu-i spusese nepotul cocoanei, cu care era afacerea ca și terminată, dacă mai avea răbdare până luni seara, când trebuie neapărat să se-ntoarcă avocatul, fiincă s-a dus cu o hotărnicie; dar acuma, cu regret, este imposibil din mai multe punte de vedere, care le știe dumnealui... Așa să-i spui.</p>
                  <p>
                     <hi rend="italic">F.:</hi> Bine, domnule.</p>
                  <p rend="italic">Domnul pleacă... Feciorul dă să-nchiză... Domnul se-ntoarce.</p>
                  <p>
                     <hi rend="italic">D.:</hi> A!... știi ce? nu-i spune nimic, fiincă poate nu ții minte exact persoanele. Trec eu mai bine deseară să-i spui... La câte vine d. Costică seara la masă?</p>
                  <p>
                     <hi rend="italic">F.:</hi> Care d. Costică?</p>
                  <p>
                     <hi rend="italic">D.:</hi> Stăpânu-tău.</p>
                  <p>
                     <hi rend="italic">F.:</hi> Care stăpân, domnule?</p>
                  <p>
                     <hi rend="italic">D.:</hi> Al tău... d. Costică.</p>
                  <p>
                     <hi rend="italic">F.:</hi> Pe stăpânu-meu nu-l cheamă d. Costică; e propitar...</p>
                  <p>
                     <hi rend="italic">D.:</hi> Ei! și dacă-i propitar?</p>
                  <p>
                     <hi rend="italic">F.:</hi> Îl cheamă d. Popescu.</p>
                  <p>
                     <hi rend="italic">D.:</hi> Și mai cum?</p>
                  <p>
                     <hi rend="italic">F.:</hi> Cum, mai cum ?</p>
                  <p>
                     <hi rend="italic">D.:</hi> Firește... Popescu, propitar... bine... și mai cum?</p>
                  <p>
                     <hi rend="italic">F.:</hi> Nu pot să știu.</p>
                  <p>
                     <hi rend="italic">D.:</hi> Nu-l cheamă Costică Popescu?</p>
                  <p>
                     <hi rend="italic">F.:</hi> Nu.</p>
                  <p>
                     <hi rend="italic">D.:</hi> Nu se poate.</p>
                  <p>
                     <hi rend="italic">F.:</hi> Ba da, domnule.</p>
                  <p>
                     <hi rend="italic">D.:</hi> Apoi vezi?</p>
                  <p>
                     <hi rend="italic">F.: </hi>Ce să văz?</p>
                  <p>
                     <hi rend="italic">D.:</hi> Îl cheamă Costică?</p>
                  <p>
                     <hi rend="italic">F.:</hi> Ba, Mitică.</p>
                  <p>
                     <hi rend="italic">D.: </hi>Mitică?... peste poate!... Ce stradă e aici?</p>
                  <p>
                     <hi rend="italic">F.: </hi>Numărul 11 bis...</p>
                  <p>
                     <hi rend="italic">D.:</hi> Nu e vorba de 11 bis.</p>
                  <p>
                     <hi rend="italic">F.:</hi> A zis domnul că nu vrea să puie 13, că e fatal. </p>
                  <p>
                     <hi rend="italic">D.: </hi>N-are-a face 13... Eu te-ntreb de stradă. Ce stradă e asta?</p>
                  <p>
                     <hi rend="italic">F.:</hi> Strada Pacienții...</p>
                  <p>
                     <hi rend="italic">D.:</hi> Strada Pacienții?... imposibil!</p>
                  <p>
                     <hi rend="italic">F.:</hi> Nu, domnule, e strada Pacienții.</p>
                  <p>
                     <hi rend="italic">D.:</hi> Atunci, nu e asta.</p>
                  <p>
                     <hi rend="italic">F.:</hi> Ba-i asta.</p>
                  <p>
                     <hi rend="italic">D.: </hi>Nu.</p>
                  <p>
                     <hi rend="italic">F.:</hi> Ba da.</p>
                  <p>
                     <hi rend="italic">D.:</hi> Eu caut din contra strada Sapienții, 11 bis, strada Sapienții, d. Costică Popescu.</p>
                  <p>
                     <hi rend="italic">F.:</hi> Așa?</p>
                  <p>
                     <hi rend="italic">D.:</hi> Așa.</p>
                  <p>
                     <hi rend="italic">F.:</hi> Atunci, nu e aici.</p>
                  <p>
                     <hi rend="italic">D.:</hi> Foarte bine.</p>
                  <p rend="italic">Domnul pleacă și merge la birje. Birjarul doarme pe capră. Caii dorm la oiște.</p>
                  <p>
                     <hi rend="italic">Domnul:</hi> Haide, birjar!</p>
                  <p>
                     <hi rend="italic">Birjarul: </hi>Nu slobod... este muștiriu, mo roc...</p>
                  <p>
                     <hi rend="italic">D.:</hi> Care muștiriu?</p>
                  <p>
                     <hi rend="italic">B.:</hi> Nu știi la mine, mo roc...</p>
                  <p>
                     <hi rend="italic">D.:</hi> De unde l-ai luat?</p>
                  <p>
                     <hi rend="italic">B.: </hi>Ghe acolo, mo roc.</p>
                  <p>
                     <hi rend="italic">D.:</hi> Apoi, nu sunt eu?</p>
                  <p>
                     <hi rend="italic">B.:</hi> Ie! la domnu este, mo roc.</p>
                  <p rend="italic">Domnul suie... Birjarul trage bice... Caii se deșteaptă și pornesc. Domnul se ridică-n picioare, la ceafa birjarului.</p>
                  <p>
                     <hi rend="italic">D.:</hi> Ascultă-mă; știi dumneata unde e strada Pacienții?</p>
                  <p>
                     <hi rend="italic">B.:</hi> Ala nu știi, mo roc.</p>
                  <p rend="italic">O babă trece. Domnul oprește birja.</p>
                  <p>
                     <hi rend="italic">Domnul:</hi> Mă rog, jupâneasă, știi dumneata unde e strada Pacienții?</p>
                  <p>
                     <hi rend="italic">Baba:</hi> Asta e, măiculiță. </p>
                  <p>
                     <hi rend="italic">D.:</hi> Ei, aș!... Teribil de ramolită!... Mână-nainte, birjar !</p>
                  <p rend="italic">Birja pornește. Domnul face semn să oprească la o băcănioară în colț, unde pe prag moțăie la umbră un băiat cu șorțul verde.</p>
                  <p>
                     <hi rend="italic">Domnul:</hi> Tânărule, ce stradă e asta?</p>
                  <p>
                     <hi rend="italic">Băiatul:</hi> Strada Pacienții...</p>
                  <p>
                     <hi rend="italic">D.:</hi> Ești un prost!... înainte, birjar!</p>
                  <p rend="italic">Birja merge încă o bucată bună... Un sergent de stradă stă pe o bancă la poarta unei curți mari. S-a descălțat de cizme, să-și mai răcorească picioarele. Domnul face semn; birja oprește.</p>
                  <p>
                     <hi rend="italic">Domnul:</hi> Sergent!</p>
                  <p>
                     <hi rend="italic">Sergentul:</hi> Ordonați!</p>
                  <p>
                     <hi rend="italic">D.:</hi> Mă rog, nu știi dumneata unde e strada Pacienții?</p>
                  <p>
                     <hi rend="italic">S.:</hi> Chiar asta e.</p>
                  <p>
                     <hi rend="italic">D.:</hi> Imposibil.</p>
                  <p>
                     <hi rend="italic">S.:</hi> Da, domnule, asta e.</p>
                  <p>
                     <hi rend="italic">D.:</hi> ...la d. Popescu, numărul 11 bis...</p>
                  <p>
                     <hi rend="italic">S.:</hi> Ei, da, mai în sus, pe mâna stângă, niște case galbene-n curte, cu marchiză...</p>
                  <p>
                     <hi rend="italic">D.: </hi>A !... Atunci feciorul e un stupid!... Mersi!... Întoarce, birjar!</p>
               </div>
               <div type="div3">
                  <head>Luna de miere </head>
                  <p>Pe-nserate, după o zi foarte călduroasă, aștept într-o stație mică, de pe linia Brașov - Cluj, trenul accelerat care merge spre Pesta... N-aștept mult... Trenul sosește... Repede-mi iau sacul de drum și mă duc la cel mai apropiat vagon de clasa a doua; n-am vreme s-aleg: trenul pleacă-ndată.</p>
                  <p>M-am suit, a fluierat, pornește.</p>
                  <p>E foarte cald în vagon și lume multă mai ales în coridor, unde se vorbește tare în mai multe limbi, și miroase strașnic a funingine de lignit amestecat cu trabuco popular. Întru într-un compartiment, unde văd loc gol; îmi pun sacul în plasa de sus și m-așez într-un colț lângă ușă.</p>
                  <p>În compartimentul meu, sunt deocamdată numai două persoane, alături pe bancheta din potrivă, în colțul opus, de lângă fereastra vagonului. Deși lampa îmbrobodită aruncă o lumină foarte slabă și nu pot distinge figurile, înțeleg după siluete că e o pereche tânără, un domn și o damă, care șoptesc foarte încet; cât de încet însă, și cu toată uruitura ritmată a roatelor, care sfârâie acum cu o viteză onorabilă, tot prind din șoaptele tinerei perechi câteva cuvinte:</p>
                  <p>— Dracul l-a mai adus și p-asta! zice dama.</p>
                  <p>— Taci! zice domnul; să n-auză! poate-i român...</p>
                  <p>A! așa ți-e vorba? zic eu în gândul meu; bine!</p>
                  <p>Gândind astfel, mă-nchei până jos la <hi rend="italic">waterproof</hi>, îmi apăs șapca pe ochi și mă rezem cu ochii mijiți, ca și cum m-aș așeza pe somn. Dar n-apuc să isprăvesc mișcarea și aud lângă mine, la ușa compartimentului, tușind cineva tare și scurt de trei ori, așa că fără voie mă ridic și mă uit ca la un semnal ce mi s-ar da după-nvoială. O doamnă în vârstă o văz bine la lumina lămpii din coridorul vagonului; ea a tușit. E un fel de mahalagioaică... N-o cunosc... Mă reașez la loc, și, întorcând privirea înăuntrul compartimentului, văz că domnul a trecut lângă ușă în capătul cestălalt al banchetei, drept în fața mea.</p>
                  <p>Închiz un moment ochii.</p>
                  <p>— Pardon! auz un glas de femeie...</p>
                  <p>Și simț că mă-nghioldește cineva împingându-mi genunchii. Mi-i retrag cât pot și deschid ochii.</p>
                  <p>Cocoana care a tușit adineaori ajută pe un domn destul de burtos să treacă din coridor în compartiment. Domnul intră cu pasul nu prea sigur și, ținut de cocoana de-aproape, merge, clătinat de mișcarea trenului, să se așeze greoi în capătul celălalt al banchetei mele lângă fereastră, față-n față cu doamna cea tânără, care pare c-a adormit.</p>
                  <p>— Cocoană Sofițo, zice domnul cam gâfâind, dă-ntr-o parte perdeluța de la lampă, mi-am pierdut pernița...</p>
                  <p>Cocoana care a tușit se urcă pe banchetă și face lumină. Acum pot vedea bine pe tovaroșii mei de călătorie. Doamna cea tânără, care stă cu capul pe rezemătoarea banchetei, cu ochii-nchiși, este o strălucitoare frumusețe blondă, de vreo douăzeci și doi și trei de ani. Domnul cel tânăr care-mi stă în față, în aceeași poză ca și doamna, însă invers, ca un <hi rend="italic">pendant</hi> arhitectonic, este un bărbat oacheș de vreo treizeci de ani, voinic și frumos, totuși cu o expresie foarte blândă. Domnul cel gros care acuma și-a găsit pernița și s-a culcat, ghemuit pe jumătatea banchetei, cu fața la perete cum s-ar zice, adică cu spatele spre bancheta din față este un om nu tocma bătrân, între cinzeci și șaizeci de ani; pare că e foarte obosit de drum; poate chiar să sufere de ceva, judecând după îngrijirea cu care-l conduce cocoana. Aceasta a patra tovaroșe a mea de compartiment este o femeie uscățivă de vreo patruzeci și ceva de ani; trebuie să fi fost tare frumușică pe vremea ei; un tip picant, și niște ochi scânteietori, plini de vioiciune și de viclenie.</p>
                  <p>Îndată ce și-a culcat pe domnul cel gros, cocoana se urcă pe banchetă și dă la loc perdeluța peste lampă. </p>
                  <p>În toată vremea asta, eu mă fac că dormitez trăgând cu ochiul pe sub cozorocul șepcii.</p>
                  <p>— Mamițo! întreabă încetișor doamna cea tânără, ridicând capul de pe rezemătoare; ce face Mișu? doarme?</p>
                  <p>— Ei! aș! răspunde și mai încet domnul cel din fața mea.</p>
                  <p>— Atunci, de ce nu vii la loc? șoptește doamna.</p>
                  <p>— Mai stai un minut, soro, zice cocoana, că nu mori! Uite e și omul ăsta străin.</p>
                  <p>— Fir-ar al dracului! Dracul l-a mai adus și p-asta!</p>
                  <p>— Taci, soro! dacă aude și-nțelege românește! Și zicând acestea, cocoana vine de s-așează brusc lângă mine și mă-mpinge. Eu sar ca din somn, și cocoana:</p>
                  <p>— Pardon! v-am făcut deranj... Dv. știți românește...</p>
                  <p>— <hi rend="italic">Nem tudom!</hi> zic eu...</p>
                  <p>— Dv. ungur?</p>
                  <p>— <hi rend="italic">Ighen...</hi>
                  </p>
                  <p>— Și nu-nțelegeți deloc... deloc?...</p>
                  <p>— <hi rend="italic">Nem tudom!</hi>
                  </p>
                  <p>— Bată-te Dumnezeu de boanghen! zice tânăra.</p>
                  <p>Pe urmă, cu humor:</p>
                  <p>— Mișule! Mișule! ci, haide odată!</p>
                  <p>În același moment domnul care doarme începe să sforăie. Domnul cel tânăr se scoală din fața mea și trece iar la locul unde l-am găsit întâi, lângă doamna cea tânără. Cocoana se scoală de lângă mine și-mi trece în față în locul tânărului.</p>
                  <p>— Culcă-te și dumneata, mamițo; e târziu! zice tânăra.</p>
                  <p>În adevăr, e cam târziu; toată lumea s-a retras din coridorul vagonului în compartimente, și, din norocire, toată lumea a avut locuri; la noi n-a mai venit nimeni.</p>
                  <p>Cocoana se culcă pe jumătatea de banchetă din față-mi; eu mă culc pe jumătatea mea de banchetă în sens invers cu domnul care sforăie cu putere.</p>
                  <p>Am închis ochii, sincer; tot nu-i destulă lumină; cu ochii-nchiși, o să aud mai bine...</p>
                  <p>— Ah! suspină doamna, ah! Mișule, încă o zi! încă douăzeci și patru de ceasuri! mâine seară, suntem singuri!... </p>
                  <p>Și... se sărută... Aud bine... Se sărută: o dată lung; apoi, de mai multe ori pe rând, scurt și des și tare...</p>
                  <p>— Ați-nnebunit de tot! mormăie cocoana.</p>
                  <p>— Ci, dormi odată, mamițo!</p>
                  <p>— Nu e vorba de mine; mai e și om străin... Eu horcăi.</p>
                  <p>— Dă-l dracului de boanghen! nu-l auzi cum mână porcii?... Mișule! dragă Mișule!</p>
                  <p>Și iar sărutările...</p>
                  <p>Apoi, din adâncul sufletului:</p>
                  <p>— Off!... Mișule!... Mamițo!... mamițo!</p>
                  <p>— Ei! ce e, soro? ce mai poftești?</p>
                  <p>— Tot nu dormi?</p>
                  <p>— Mi-e cald! nu pot să dorm...</p>
                  <p>— Atunci, du-te puțin p-afară.</p>
                  <p>Cocoana se scoală și trece-n coridor...</p>
                  <p>Și mie mi-e grozav de cald; mă fac că mă-nvârtesc în loc... Un sărutat prelung amuțește... Mă ridic de pe banchetă și, fără să mă uit în partea opusă, ies după cocoana în coridor.</p>
                  <p>Cocoana vrea să-și răsucească o țigaretă de tutun; eu scot tabacherea mea și-i ofer galant țigarete cu carton. Ia una...</p>
                  <p>— Mersi.</p>
                  <p>— <hi rend="italic">Keirem ...</hi> zic eu, și-i dau foc.</p>
                  <p>— Care va să zică nu știți deloc, deloc românește?</p>
                  <p>— <hi rend="italic">Mit?</hi> întreb eu.</p>
                  <p>— ... românește...</p>
                  <p>Eu dau din umeri cu vădit regret că nu o pot pricepe; totodată, îi ofer, din ploscuța mea de drum, cognac. Cocoana primește bucuros, apoi:</p>
                  <p>— Bravos cognac! așa zic și eu... Mersi!... Trebuie să fie scump...</p>
                  <p>Eu iar dau din umeri și-i ofer altă țigaretă.</p>
                  <p>Sunt hotărât deși nu-nțeleg românește să stau în compania cocoanei în coridor, până o crede dumneaei de cuviință să intre iar la loc în compartiment.</p>
                  <p>A trecut, nu pot să-mi dau seama bine, cât timp, și din compartimentul nostru se aude tușind de trei ori... Cocoana intră... Peste două-trei momente, intru și m-așez la loc, lungindu-mă cât mă-ncape jumătatea mea de banchetă...</p>
                  <p>... Aha! trenul nostru trece pe sub o ploaie; răpăie pe acoperișul vagonului și plescăie pe geam.</p>
                  <p>— Mamițo... culcă-te... și... matale.</p>
                  <p>— Iacă... mă culc... Dar... culcați-vă... și voi... fiți cum...</p>
                  <p>. . . . . . . . . . . . . . . . . . . . . . . . . . . . . . . . . </p>
                  <p>... îmi pare c-auz o muzică... Ce strălucitoare armonie!... un marș maiestos!... da!... o paradă... ce de lume... armată... multă armată... a! nu! e la teatru... nu! nu e armată... parcă e un stol de porumbei... iată doi... cum se sărută și se giugiulesc... Visez?...</p>
                  <p>Dar ce e? ce bufnitură!... ce duduială! Sar în sus... Am dormit! am visat! E lumină bună de ziuă. Cum m-am speriat! am crezut că e un accident... Când colo, ce? Doamna cea tânără, cine știe cum, din somn, a alunecat de pe banchetă ci și a lovit cu picioarele pe domnul cel gros, care s-a deșteptat speriat și el. Ce e însă curios e că toți din compartiment ne-am deșteptat; numai tânărul domn doarme... acum în colțul din fața mea.</p>
                  <p>Eu mă culc la loc: mai am nevoie de odihnă.</p>
                  <p>E ziuă mare... Domnul cel gros se ridică și șade pe banchetă cu picioarele descălțate-n jos. Doamna tânără s-a rezemat iar cu ochii-nchiși. Cocoana-n vârstă, alături de ea, cască.</p>
                  <p>— Coană Sofițo, zice domnul cu glas blajin, ia vezi unde mi-e cornul...</p>
                  <p>Cocoana caută în plasă și dă jos un comet acustic; domnul îl ia și-l pune cu gura cea strâmtă la ureche, apoi:</p>
                  <p>— Coană Sofițo! cum zici dumneata să-ncep? cum mi-a spus Buiucliu ? cum mi-a spus Schachmann ? ori cum mi-a spus Urechiă?</p>
                  <p>Cocoana, vorbind aproape și tare în gura largă a cometului:</p>
                  <p>— Cum ți-a spus Buiucliu?</p>
                  <p>— Patru luni de zile cura lui Kneipp, acolo la loc...</p>
                  <p>— Da Schachmann?</p>
                  <p>— Mașina electrică... </p>
                  <p>— Da Urechiă?</p>
                  <p>— Hapurile alea americane... cum le zice?</p>
                  <p>Cocoana, tare și adânc în comet:</p>
                  <p>— Pink...</p>
                  <p>— Hehe... da...</p>
                  <p>— Eu zic să le-ncepi pe toate odată.</p>
                  <p>— Așa zic și eu.</p>
                  <p>— Tot ai vreme acuma: și Mița are să stea la Franțișbat vreo două-trei luni.</p>
                  <p>— Cât? întreabă domnul.</p>
                  <p>— Vreo două-trei luni! strigă cocoana în comet.</p>
                  <p>— Cel puțin patru, a spus doctorul! răspunde domnul.</p>
                  <p>Și zicând acestea, dă cocoanii cometul și se culcă la loc cu spatele spre bancheta din față.</p>
                  <p>Am înțeles! zic eu în gândul meu. Domnul începe să sforăie.</p>
                  <p>— Mișule!... Mișule!!... Mișule!!!</p>
                  <p>— A adormit! zice cocoana.</p>
                  <p>— Bravo! zice tânăra... Da boanghenul doarme, mamițo?</p>
                  <p>Eu horcăi.</p>
                  <p>— Nu-l auzi?</p>
                  <p>Tânăra se scoală de la locul ei și trece lângă Mișu, în fața mea, pe câtă vreme cocoana ia locul din fața domnului care horcăie.</p>
                  <p>... A trecut poate un ceas... parc-a fost o clipă... M-a lovit ceva peste picioare... Deschid ochii; e lumină de soare...</p>
                  <p>Domnul horcăie mereu... Cocoana fumează veghindu-l...</p>
                  <p>În față-mi, perechea cea tânără doarme zâmbind: femeia cu capul cel frumos pe umărul și pieptul voinic al omului, care o reazimă cu brațul drept pe după spate, pe când în mâna stângă îi ține amândouă mânușițele.</p>
                  <p>Ne-apropiem de Pesta.</p>
                  <p>Cocoana a moțăit cât a moțăit și a adormit și ea... O! Argus!</p>
                  <p>Domnul care horcăie face o mișcare... vrea să se scoale... Se scoală!</p>
                  <p>Eu mă ridic desperat și, apucând cele trei mâini din față, le zgudui puternic. </p>
                  <p>Tânăra pereche sare drept în picioare.</p>
                  <p>— Ptfiu! fir-ai al dracului de boanghen! Cum m-ai speriat!</p>
                  <p>Dar eu, nențelegând românește, i-arăt pe domnul care se-ntoarce și deschide ochii, pe când tânărul a și pierit în coridor.</p>
                  <p>În splendidul restaurant al gării, la Pesta, stau la o masă, luând cafea cu lapte, domnul cel în vârstă, doamna cea tânără și mamița. Pe masă, alături de ceașca domnului, stă cometul acustic... La o masă foarte aproape e tânărul meu tovaroș de compartiment, care răspunde la numele Mișu.</p>
                  <p>Eu mă apropiu de masa unde sunt damele, salut politicos, iau cometul, și-l pun cu deschizătura cea mică în urechea domnului; domnul și-l așază cum știe mai bine; apropiu gura de deschizătura cea largă și zic tare și răspicat:</p>
                  <p>— Boierule! deși n-am onoare să vă cunosc... vă rog să vă uitați încoace...</p>
                  <p>Și-i arăt masa unde d. Mișu. Boierul se uita încotro i-arăt: cocoanele au înlemnit.</p>
                  <p>— Boierule! adaog eu, vezi pe tânărul acesta?... îl vezi?... îl vezi?</p>
                  <p>— Ei! da; ce?</p>
                  <p>— Te-ntreb numai, de curiozitate!</p>
                  <p>Apoi, întorcându-mă cătră damele aiurite:</p>
                  <p>— Călătorie și petrecere bună, coconițelor! Vă sărut mânușițele!...</p>
                  <p>Și boanghenul pleacă mândru că nu s-a-ndurat să se și răzbune pe o tânără ușuratică, turburându-i mai mult decât o clipă luna de miere.</p>
               </div>
               <div type="div3">
                  <head>Lanțul slăbiciunilor</head>
                  <p>Am și eu o slăbiciune și eu sunt om! dorințele grațioasei mele prietene domnișoara Mari Popescu sunt pentru mine porunci, la cari mă supun cu atât mai bucuros cu cît văd că prietena mea nu abuzează niciodată de influența nemărginită ce știe bine că exercită asupră-mi... De astă dată, ce mare lucru-mi cere?</p>
                  <p rend="italic">Stimate amice,</p>
                  <quote>Știu ce prieten ești cu profesorul Costică Ionescu și cât nu e în stare să-ți refuze o rugăminte. Mă-ndatorezi până-n suflet dacă obții de la el pentru elevul Mitică Georgescu din clasa IV liceul X... la latină nota 7, fără de care, băiatul, care mi-e rudă de aproape, rămâne și anul acesta repetent, ceea ce ar fi o mare nenorocire pentru familia lui - o familie dintre cele mai bune - și pentru mine o mare mâhnire.</quote>
                  <quote>Cu cele mai afectuoase salutări, a dumitale bună prietenă,</quote>
                  <quote>Mari Popescu.</quote>
                  <p>A! irezistibilă grație, cum știi de frumos să poruncești! Și ce bine s-a nemerit! Ionescu are și el o slăbiciune, și el e om! ține la mine și nu e în stare să mă refuze. Repede mă arunc într-o birje și alerg la Ionescu, profesorul de latinește.</p>
                  <p>– Dragă Costică, viu la tine sigur că n-ai să mă refuzi; știu cât pot conta pe amiciția ta și nu-mi permit a mă-ndoi un moment că în cazul de față, fiind vorba, mă-nțelegi, de o chestiune care mă interesează în așa grad, încât dacă n-aș fi pe deplin convins că tu, care mi-ai dovedit  totdeauna, fără să dezminți niciodată o afecțiune, ce pot zice că la rândul meu... în fine...</p>
                  <p>– În fine - zice Ionescu - am înțeles... Nu trebuia să mă iei așa departe. Vii să mă rogi pentru vreo loază de elev de-ai mei.</p>
                  <p>– Nu e loază, Costică; e un băiat dintr-o familie dintre cele mai bune: mi-e rudă.</p>
                  <p>– Cine știe ce leneș, ce dobitoc!</p>
                  <p>– Nu-i adevărat, dragă Costică; este un băiat prea cumsecade... Să nu mă lași!... Viu la tine sigur că n-ai să mă refuzi; știu cât pot conta pe amiciția ta și nu-mi permit a mă-ndoi un moment că în cazul de față, fiind vorba, mă-nțelegi, de o chestiune...</p>
                  <p>– Ei, lasă astea! știi că țiu la tine; ce mai încap între noi astfel de fraze banale?... Ce notă vrei să-i dau pârlitului tău de protejat?</p>
                  <p>- 7, dragă Costică!...</p>
                  <p>– Apoi, dacă n-o fi știind nimic animalul!</p>
                  <p>– Ei, acuma și tu! zi că nu știe; parcă el o să fie cel dintâi și cel de pe urmă care să treacă fără să știe... Te rog, dragă Costică! dacă rămâne băiatul repetent încă un an, e o nenorocire pentru familia lui - o familie dintre cele mai bune - și pentru mine o mare mâhnire...</p>
                  <p>– A! irezistibilă milogeală prietenească! zice Costică; ce bine știi tu să poruncești! Aide! să-ți fac hatârul și de data asta... să-i dau nepricopsitului 7.</p>
                  <p>- <hi rend="italic">Merci</hi>, dragă Costică, mare pomană-ți faci!</p>
                  <p>– Cum îl cheamă?</p>
                  <p>Eu caut repede-n buzunare scrisoarea d-rei Mari Popescu. Nu e... Zic lui Costică:</p>
                  <p>– Un moment!...</p>
                  <p>Și ies ca din pușcă, sar în birjă și alerg acasă... Acasă, scrisorica nicăieri... Fuga la d-ra Popescu.</p>
                  <p>– Prea-grațioasa mea prietenă, lucrul merge bine; am obținut de la profesor nota dorită; decât, acuma am nevoie să știu numele protejatului matale... Cum îl cheamă pe tânărul?</p>
                  <p>– Ți-am scris numele în scrisoarea mea.</p>
                  <p>– Da, dar scrisoarea dumitale am rătăcit-o acasă printre alte hârtii, și lucru este urgent: ca să nu pierd vremea căutând-o, am venit la d-ta... Cum îl cheamă?</p>
                  <p>– Zău, nu mai țiu minte, zice drăgălașa mea amică; pentru că drept să-ți spun, madam Preotescu, o bună prietină a mea, la care țiu foarte mult - nu sunt în stare să-i refuz nimica - m-a rugat să-ți scriu, că știe că ții foarte mult la mine și nu mă refuzi niciodată, și ești prieten cu d. profesor Costică Ionescu, care ține foarte mult la d-ta și nu e-n stare să-ți refuze nimic.</p>
                  <p>– Atunci, ce e de făcut? zic.</p>
                  <p>– Du-te d-ta la madam Preotescu și întreab-o cum îl cheamă pe băiatul pe care mi l-a recomandat ca să ți-l recomand d-tale.</p>
                  <p>– Sărut mânușițele.</p>
                  <p>Și alerg la Preoteasca... Zic:</p>
                  <p>– Madam Preotescu, uite la ce am venit să vă deranjez: ați recomandat amicei mele d-rei Mari Popescu pe un tânăr, să mi-l recomande mie, să-l recomand amicului meu Costică Ionescu, profesorul...</p>
                  <p>– Da.</p>
                  <p>– Ei! cum îl cheamă?</p>
                  <p>– Nu ți-a scris Mari?</p>
                  <p>– Ba da, dar am rătăcit scrisoarea, și d-ra Popescu a uitat cum îl cheamă și m-a trimis să-mi spuneți dv.</p>
                  <p>– Eu... drept să-ți spun... nu mai mi-aduc aminte, pentru că i-am avut numele pe o însemnărică, pe care am lăsat-o la Mari; dar putem afla de la Diaconeasca - șade aci aproape- ea m-a rugat, că știe cât ține Mari la mine și d-ta nu refuzi nimic lui Mari și d. Costică Ionescu profesorul pe d-ta nu te refuză niciodată.</p>
                  <p>– Atunci - zic - cum facem?</p>
                  <p>– Stăi nițel, să trimit să cheme pe Diaconeasca; este aci alături.</p>
                  <p>N-aștept mult. Madam Diaconescu vine. Dar, fatalitate! și dumneaei se află în aceeași necunoștință despre numele junelui nostru protejat: însemnărica i-a dat-o amicei sale madam Preotescu.</p>
                  <p>– Ce-i de făcut?</p>
                  <p>– Aleargă  la Iconomeasca!</p>
                  <p>Alerg la Iconomeasca... De acolo, la Sachelăreasca... Pe urmă la Piscupeasca... în sfârșit, am dat de izvor... Tânărul este nepoțelul lu' madam Piscupescu, băiatul surioarei dumneaei, al lu' madam Dăscălescu: Mitică Dăscălescu.</p>
                  <p>Nimic nu refuzăm - madam Piscupescu lu' madam Dăscălescu, madam Sachelărescu lu' madam Piscupescu, madam Iconomescu lu' madam Sachelărescu, madam Diaconescu lu' madam Iconomescu, madam Preotescu lu' madam Diaconescu, d-ra Popescu lu' madam Preotescu, eu d-rii Popescu, și mie amicul Costică Ionescu... Alerg la Costică Ionescu.</p>
                  <p>– Dragă Costică, să nu mă lași... Viu la tine sigur că n-ai să mă refuzi, știu cât pot conta pe amiciția ta și nu-mi permit a mă-ndoi un moment...</p>
                  <p>– Lasă, omule, fleacurile...</p>
                  <p>– Să-i dai nota 7, cum mi-ai promis...</p>
                  <p>– Cui, frate?</p>
                  <p>– Lui Mitică Dăscălescu.</p>
                  <p>– Mitică Dăscălescu!... Nu țiu minte să am vreun școlar cu așa nume.</p>
                  <p>– Nu se poate!</p>
                  <p>– Să vedem...</p>
                  <p>Și se uită în cataloage.</p>
                  <p>– Nu; n-am nici unul Mitică Dăscălescu, în cursul inferior; ai făcut confuzie; trebuie să fie în cursul superior.</p>
                  <p>Alerg... de astă data drept la madam Piscupescu.</p>
                  <p>– Madam Piscupescu, de ce clasă dă examen nepoțelul matale?</p>
                  <p>– De clasa VI.</p>
                  <p>– A! zic eu... Bine.</p>
                  <p>Și dau fuga-napoi la Ionescu; zic:</p>
                  <p>– E în clasa VI Mitică Dăscălescu al meu.</p>
                  <p>– Atunci nu e la mine, e la Georgescu; îl cunoști pe Georgescu?</p>
                  <p>– Nu. Tu nu-l cunoști? ți-e coleg.</p>
                  <p>– Ba da, ține foarte mult la mine, nu e-n stare să-mi refuze nimic.</p>
                  <p>– Atunci -  zic eu - mă rog ție, nu mă lăsa!... știu că pot conta pe amiciția ta și nu-mi permit...</p>
                  <p>– Iar?... ești cu birja... hai de mă du degrabă la Georgescu.</p>
                  <p>– Haide.</p>
                  <p>Ajungem... Aștept în birje pe Ionescu. Peste câteva momente iacătă-l.</p>
                  <p>– Ai avut mare noroc c-am venit tocmai la pont; dacă mai întârziam un sfert de ceas, până la două, mergea cu cataloagele la școală și trecea notele în matriculă: protejatul tău avea un 3.</p>
                  <p>– Și acum?</p>
                  <p>– Are 7.</p>
                  <p>Uite-te - am gândit eu - ce va să zică o întârziere de câteva minute; cum poate nenoroci pe un tânăr! Rămânea Mitică Dăscălescu iar repetent, cu toate că ține la el atâta mamiță-sa Dăscăleasca, la care ține Piscupeasca, la care ține Sachelăreasca, la care ține Iconomeasca, la care ține Diaconeasca, la care ține Preoteasca, la care ține mult grațioasa Popeasca, la care țiu foarte mult eu, la care...</p>
               </div>
               <div type="div3">
                  <head>Groaznica sinucidere din Strada Fidelității</head>
                  <p>(Sub acest titlu, citim în „Aurora”, ediția de dimineață)</p>
                  <quote>Azi dimineață, întreagă strada Fidelității a fost viu emoționată de o sensațională dramă pasională. Pe la orele șapte a. m. vecinii fură alarmați de niște țipete sfâșietoare, care porneau de la casa cu No. 13. În această casă locuesc de multă vreme doamna Zamfira Popescu, văduva răposatului veteran al corpului didactic Nerone Popescu, fost profesor de limba latină, împreună cu cei doi copii ai săi, Cicerone Popescu, elev de administrație, și domnișoara Porția Popescu. La țipetele îngrozitoare, toți mahalagiii se adunară în grabă și îndată aflară ce era: o sinucidere ! </quote>
                  <quote>Domnișoara Popescu de mai multe săptămâni zăcuse într-o stare de melancolie și de abatere sufletească, încât nu mai mânca, nu mai bea, nu mai dormea de loc. Cu o zi înainte de a lua fatala hotărîre, arătase semne de mare neliniște; a cerut să mănânce și să bea. După ce a dejunat cu mare poftă și s-a săturat, a-nceput deodată să plângă, zicând cătră doamna Zamfira Popescu:</quote>
                  <quote>— Mamițo, eu nu mai pot să trăesc! eu vreau să mor!</quote>
                  <quote>La aceste cuvinte mama i-a răspuns:</quote>
                  <quote>— Mofturi! ia fii bună și te-astâmpără... Las' că o să-ți treacă!</quote>
                  <quote>Porția însă a adăogat:</quote>
                  <quote>— Ai să vezi!... Dar dacă mor, jură-mi, mamițico, jură-mi că o să-mi pui pe mormânt boboci de trandafir!</quote>
                  <quote>Bobocii erau florile ei favorite.</quote>
                  <quote>Doamna Zamfira Popescu schimbă vorba, fără să se teamă de vreun sfârșit fatal, deoarece Porția, care era simțitoare, de multe ori, în momente de supărare, amenința că se va sinucide. Din nenorocire, de astădată amenințarea fusese mai mult decât serioasă.</quote>
                  <quote>Ce se-ntâmplase?</quote>
                  <quote>Azi noapte, pe când fratele său lipsea după obicei și mamițica dormea, Porția scoase gămăliile la o duzină de cutii mari cu chibrituri și le aruncă într-o cinzeacă de rachiu de drojdii. Așteptând să se dizolve fosforul, sărmana fată se așeză Ia masă și scrise cu toată limpezimea de minte o scrisoare către mamița și către frățiorul ei, prin care cere pardon de durerea ce le-o cauzează și le declară că moare deoarece este părăsită de tânărul Mișu Z... până zilele trecute student în medicină și astăzi doctor de plasă. Într-un postscriptum apoi, conjură încă odată pe dezolata mamă să nu uite de boboci.</quote>
                  <quote>Când a terminat scrisoarea, gămăliile de chibrituri erau dizolvate. Porția înghiți păhăruțul, dându-I cu voluptate peste cap, și merse să se culce în patul ei așteptând cu resemnare moartea. Aceasta nu întârzie să se anunțe prin niște oribile crampe de intestine. Nenorocita, covârșită de dureri, sări în sus și-ncepu să țipe spunând tot:</quote>
                  <quote>— Mor! mor!... ah ! Mișule, fii fericit!... Scăpați-mă!.. scăpați-mă! sunt încă tânără! Nu! nu! nu vreau să mor!</quote>
                  <quote>Atât putu să zică și căzu în convulziuni. Într-o stare desperată a fost transportată iute la spitalul cel mai apropiat.</quote>
                  <quote>Cât despre d-l Mișu Z., cauza acestei nenorociri, iată ce am putut afla în pripă...</quote>
                  <quote>Acum vreo patru-cinci ani, un tânăr student sărac de vreo 21 de ani, prietenul lui Cicerone Popescu, îndată ce dete bacalaureatul și se înrolă ca voluntar, se așeză în pensiune, într-o odaie mobilată, la doamna Zamfira Popescu, cu casă, masă, îngrijire, în fine de toate. Tânărul Mișu Z... foarte vioi și drăcos, limbut și caraghios, nu întârzie să inspire Porției una din acele pasiuni care decid de viața unei femei. În curând o relațiune amoroasă nebună se contractă între ei. Această relațiune a durat până mai acum vreo două luni, când tânărul, care studia medicina, și pe care toți îl numeau pentru aceasta « doftorașul», își luă diploma, și imediat, având oarecare protecții, — mama lui este jupăneasă-n casă la moșia unui înalt personaj —căpătă un post de medic de plasă. Își poate oricine închipui lovitura ce «doftorașul» i-o dete Porției, când îi spuse că el are s-o părăsească și să meargă la post. Fata începu să-i facă niște scene, aci duioase, aci fioroase, așa încât el înțelese că pasiunea ei contrariată brusc ar fi primejdioasă, și astfel se hotărî să joace comedia. Pentru a adormi temerile victimei sale și a o asigura că și-a schimbat cu desăvârșire hotărîrea de a o părăsi, el alergă la ajutorul unui prieten redactor, făcându-l să-i publice prin ziarul «Lumina» următoarea notiță:</quote>
                  <quote>«Aflăm că tânărul doctor Mișu Z... care și-a susținut cu un succes strălucit teza sa despre <hi rend="italic">Simptomele la diverse intoxicări violente</hi>, și care a fost numit doctor de plasă, refuză categoric a primi acest post. Era în adevăr absurd ca un așa distins elev al facultății noastre de medicină să se înfunde într-o provincie. Tânărul doctor e hotărît a rămânea în București, unde va practica arta sa, așteptând să se prezente la primul concurs pentru obținerea unui post la vreunul din spitalele Eforiei. Nu ne îndoim de succesul simpaticului nostru amic».</quote>
                  <quote>Ultima umbră de bănuială și de temere a d-rei Popescu fu risipită prin citirea acestor rânduri. Ba ceva mai mult, tânăra sentimentală, văzând reîntoarcerea iubitului ei, deveni și mai pasionată. Ea nu știa că totul este o farsă. Nu-și putea închipui, în naiva ei sinceritate, ce surpriză îi pregătea acela pe care-l adora. «Doftorașul» nostru, ca să poată pleca fără vorbă și să-și ia bagajul, care consista într-un geamantan și câteva cărți, făcu un plan infernal. Obținând un bilet de lojă la Dacia, — probabil un bilet de favoare, căci se va vedea că individul nu era decât un chilipirgiu, — merse cu damele, mama și fata, la teatru. Peste câteva minute după ridicarea cortinei, pe când damele urmăreau cu cel mai viu interes desfășurarea comediei, el se sculă și pretextând că merge la bufet să le aducă prăjituri și apă rece, plecă frumușel din lojă. Coborî, ieși din teatru, se aruncă într-o birje, merse acasă, își luă bagajul, se duse la gară și se sui în tren. Un moment femeile crezură că doftorașul s-a încurcat la bere în bufet, după obicei. Dar, trecând și actul al doilea, o idee trecu ca un fulger prin mintea tinerei abandonate. Repede alergară acasă. Intrară în odaia lui: bagajul și cărțile nu mai erau acolo. D-ra Popescu a avut o criză nervoasă îngrozitoare, din care nu și-a revenit decât tocmai a doua zi. De atunci, disperarea ei a mers tot crescând până ieri, când durerea morală devenindu-i insuportabilă, s-a hotărît a pune capăt nenorocirii sale prin moarte.</quote>
                  <quote>Când oare se va face un exemplu cu acești domnișori, care se introduc în familii oneste, sub pretext de prieteșug, spre a corupe copilele și a le arunca în ghiarele desfrâului sau în ghiarele morței, ca în cazul de față? Mărturisim că nu-nțelegem de loc nepăsarea parchetului, care nu intervine, deși i s-a adus la cunoștință cazul, punându-i-se în vedere și documentul trist rămas de la nenorocita victimă.</quote>
                  <quote>La ediția de seară alte amănunte.</quote>
                  <p>Apoi în ediția de seară:</p>
                  <quote>Am alergat la spitalul unde fusese transportată d-ra P. Popescu, și am cerut să văz pe internul de serviciu. Am avut deocamdată noroc: eu cerusem unul și m-au întâmpinat doi — doi tineri destul de politicoși și foarte, prea veseli, pentru atmosfera tristă în care trăiesc. În adevăr, trebuie să aibă cineva o inimă de bronz sau de piatră ca să mai fie vesel în mijlocul atâtor suferințe și mizerii omenești. Am rugat pe d-nii interni să-mi permită a vedea pe d-ra P. Popescu, de soarta căreia se interesează cititorii noștri. Au început amândoi să râză.</quote>
                  <quote>— Tânăra?... cu chibriturile? m-a întrebat unul, apăsând ironic pe fiecare vorbă... Ehei! dumneata să fii sănătos!</quote>
                  <quote>— A murit! am strigat eu.</quote>
                  <quote>— Ei aș!</quote>
                  <quote>— Atunci?</quote>
                  <quote>— Nu mai este aici! i-a trecut, și i-am dat drumul. Adineaori a plecat mititica cu mamițica!</quote>
                  <quote>Și-ncepură iar să râdă amândoi.</quote>
                  <quote>— Dacă n-a luat chibrituri destule! cine strică? </quote>
                  <quote>— Dar mi se pare, zisei eu, că o duzină de cutii mari...</quote>
                  <quote>— Ei, aș!... nici o duzină de gămălii... Pentru d-ra Porția a fost porția prea mică; cum e dumneaei solidă îi trebuie o porție mult mai zdravănă!</quote>
                  <quote>Deși am fost revoltat de modul cum cei doi tineri își râdeau de nenorocirea bietei creaturi, făcând jocuri de cuvinte triviale și neroade asupra numelui ei clasic, am voit să profit de ocazie și să mai culeg câteva informațiuni asupra «doftorașului». În adevăr, îl cunoșteau. La prima mea întrebare despre dânsul, au început iar râsul lor, care mă enerva:</quote>
                  <quote>— Se săturase bietul «doftorașul»... În sfârșit a scăpat! zise unul.</quote>
                  <quote>— Mare răbdare a avut! închipue-ți, atâția ani de-a rândul tot o porție, și ce porție!</quote>
                  <quote>— Iar? am strigat eu indignat, și fără să-i mai salut, am plecat.</quote>
                  <quote>Tot drumul până la redacție m-am gândit câtă prăpastie este între educațiunea spiritului și educațiunea inimii, și cum neglijând pe aceasta din urmă nu poți, cu toată învățătura, produce decât monștri sociali. Iată cazul celor doi tineri, care mâine, poimâine, vor fi chemați în societate să exercite cea mai nobilă și cea mai umanitară profesiune. La ce altă profesiune se cere mai multă dragoste și milă de aproapele său, mai multă delicatețe de sentimente, mai fină pricepere a cutelor sufletului omenesc? Medicul!... Dar medicul este un duhovnic mângâetor; el trebuie să se apropie de nenorocitul suferind cu blândețea cu care Mântuitorul s-a apropiat de Lazăr: numai astfel știința, ajutată de înălțarea sufletului, poate face miracolul !... Mâine, acești doi tineri vor fi medici și astăzi râd și-și bat joc, într-un mod atât de vulgar, de suferința extremă care a determinat pe nefericita tânără să prefere luminii vieții bezna nimicului! Iată roadele înaltei noastre culturi universitare! Foarte mulțumim de așa cultură!</quote>
                  <quote>Dar, în fine, bine că a scăpat biata fată!... Asta desigur o s-o facă mai cuminte... Mai la urmă, cine știe ce noroc poate avea!</quote>
                  <p>În aceiași seară, citim în «Lumina»:</p>
                  <quote>Un confrate a publicat azi dimineață o știre de sensație despre sinuciderea unei copile disperate din cauză că ar fi fost trădată de amantul ei, un doctor proaspăt — un întreg roman pasional à la Ponson du Terrail sau Jules Mary, o întreagă melodramă, à la d'Ennery.</quote>
                  <quote>Am fost și noi curioși să vedem ce este adevărat din toată comedia aceea și am mers după informațiuni.</quote>
                  <quote>Un amănunt caracteristic trebuie să-l dăm cititorilor dintru început: când noi ne-am transportat în localitate, sinucisa din strada Fidelității, d-ra Porția Popescu, se-ntorsese de la spital, unde, dealtminteri, putem afirma cu siguranță, nici n-avusese nevoie să meargă. În adevăr, doza de chibrituri pe care o luase fusese cu totul neînsemnată. Din aceasta și din cele ce vor urma, se va convinge oricine că n-a fost deloc vreo hotărîre serioasă de sinucidere, ci numai o demonstrație, cu scop de a interesa pe infidelul «doftoraș».</quote>
                  <quote>Trebuie mai întâi să spunem că tânăra amăgită, delăsată, abandonată, nenorocită, numără peste de două ori mai multe roze decât îi trebuesc cuiva pentru a-și putea administra liber averea și răspunderea personală — adică o vârstă cam de 44-45 de ani. Sunt vecine în mahala care o estimează chiar la mai mult. Astfel, d-na X... moașă, una dintre primele eleve ale răposatului doctor Capșa, proprietară alături cu d-ra în chestiune, ne-a afirmat că-și aduce aminte exact de timpul când își clădea casele răposatul Nerone Popescu, pe care parcă-l vede încă în cămașă de noapte și-n papuci, conducând lucrările zidăriei în persoană și înjurând ungurește pe salahori (era în vacanța mare), deoarece, în acelaș an d-sa, d-na X... moașa, s-a născut. Ei bine, pe atunci, Țica adică Porția, era fetiță măricică; se juca cu păpușile.</quote>
                  <quote>Tânăra delăsată stă și în avere tot așa de binișor ca și-n vârstă. Are împreună cu mama sa, după legea veche, pensia veteranului profesor Nerone Popescu, de la care a moștenit casele din strada Fidelității, două prăvălii de cârciumă, cu pivniță, grădină și vie în strada Viișoara, producând net 1200 lei anual; apoi se zice că avea și vreo 12 mii de lei în bonuri la casa de depuneri; dintre aceștia însă se presupune că ar fi atins ceva pentru cheltuelile de studii ale «doftorașului».</quote>
                  <quote>Foarte romanțioasă, ea ținea mult la societatea tinerilor studenți, slăbiciune contractată de demult, de vreo douăzeci și cinci de ani, de pe când tatăl său Nerone ținea în mahala o mică fabrică de bacalaureat. Dealtminteri toți mahalagiii zic: unde sare capra, sare și iada; se pare că și mamița a avut odinioară multă slăbiciune de «boboci». De vreo trei patru ani acuma, Porția primise în pensiune pe tânărul Mișu Z... student în medicină, și imediat contractase pentru el o pasiune nebună.</quote>
                  <quote>Medicinistul, băiat sărăcuț, găsind așa de călduros adăpost și culcuș, nu căutase de loc a contraria pasiunea gazdei sale, care era o binefacere cerească pentru el; din contră, o alimentase cu multă metodă. Această relațiune destul de nepotrivită dură până ce, după câțiva ani de studii, tânărul își susținu teza. De mult îi erau peste cap favorile d-rii Țica; se hotărî să scuture jugul când nu mai avea nevoie să-l poarte. Stărui, și prin protecțiuni, căpătă un post de medic de plasă. Când voi să plece, pasionata Porția îi puse piciorul în prag: scene sfâșietoare, rugăciuni fierbinți, amenințări teribile de sinucidere și chiar de asasinat. «Doftorașul» plictisit, neputând pleca fără bagaj și voind să evite scandalul în mahala, se hotărî să recurgă la un subterfugiu, la aceea ce — ierte-ni-se expresia tipică și consacrată — în argotul studențesc se numește un <hi rend="italic">chiul</hi>.</quote>
                  <quote>Câteva zile se prefăcu apucat de o rentoarcere de pasiune turbată, apoi, când adormi bine orice prepus, conduse pe cele două dame la teatru; le lăsă în lojă, și el cu bagajul se sui în tren pentru a se prezenta la post.</quote>
                  <quote>Urmarea acestui roman tragi-comic îl știe publicul din darea de seamă lirică și sensațională a confraților noștri de la «Aurora».</quote>
                  <quote>Și... iată cum se scrie istoria!</quote>
                  <quote>În momentul când așternem aceste rânduri, d-ra Porția Popescu este în afară de orice pericol, precum era dealtminteri și în momentele crampelor, prea puțin serioase ca să poată compromite o sănătate așa de robustă.</quote>
                  <quote>Un amănunt curios iarăși este faptul că d-ra, cu o zi înainte de demonstrațiunea ei romantică, suferea grozav de măsele. D-ra are dinții foarte stricați și sufere mult de asta când răcește; e probabil că această infirmitate, ca și cearcănele vinete de pe obraz, se datorește abuzului nemăsurat al gogoșilor de ristic. Din cauza durerilor prea frecuente de măsele, a și contractat de mult obiceiul fumatului. Ei bine, după crampele ce le-a suferit din pricina chibriturilor, i-a trecut cu desăvârșire durerea de măsele. Poate că fosforul!</quote>
                  <p>A treia zi «Lumina», ediția întâia, scrie:</p>
                  <quote>Aseară, în fața otelului Continental s-a petrecut un scandal nemaipomenit.</quote>
                  <quote>Primul nostru redactor, d. Mihail Constantinescu, se plimba pe dinaintea otelului, convorbind despre chestiuni politice cu d. deputat N...</quote>
                  <quote>Pe când nici nu gândea, doi indivizi, un ofițer de intendență și un elev de administrație, i se pun în față.</quote>
                  <quote>Cel din urmă, cu un ton provocător, îl întreabă:</quote>
                  <quote>— Mă rog, d-ta ești d. Mihail Constantinescu, directorul pamfletului care se intitulează «Lumina»?</quote>
                  <quote>— Eu! răspunde amicul nostru.</quote>
                  <quote>— Ești un mișel! strigă individul cu un ton și mai provocător.</quote>
                  <quote>— Și cine ești d-ta, mă rog, care îmi spui aceasta? întreabă calm amicul nostru retrăgându-se trei pași.</quote>
                  <quote>— Sunt Cicerone Popescu!... Ai atacat familia mea! ți-ai permis să ataci familia Popescu!</quote>
                  <quote>Și fără a mai da timp amicului nostru să facă încă un pas înapoi, se repezi și-l lovi în obraz cu pumnul, umplându-l de sânge.</quote>
                  <quote>Într-o clipă lumea se strânse. Mai mulți inși săriră în ajutorul primului nostru redactor, care se aruncă, după întâiul moment de surpriză, înhăță de piept pe agresor și, după ce-i dete o corecțiune meritată, îl duse urmat de atâția martori la secția apropiată, unde se încheiă cuvenitul proces-verbal. </quote>
                  <quote>Agresorul descreerat este fratele persoanei ridicule, pasionată de «boboci», despre care am vorbit în numărul nostru de alaltăeri, — domnișoară tinerică de 45 de ani trecuți, Porția, Țica Popescu, din care confrații dela «Aurora» au vrut să facă cu orice preț o eterică eroină de roman sentimental.</quote>
                  <quote>S-a <hi rend="italic">sezisat</hi> parchetul și s-a reclamat ministerului de răsboi.</quote>
                  <quote>Sperăm că atât justiția cât și suprema autoritate militară își vor face datoria față cu acest tip și infam și ridicul de bătăuș.</quote>
                  <quote>Vom reveni.</quote>
                  <p rend="center">*</p>
                  <p>Apoi în „Aurora” de dimineață:</p>
                  <quote>Ieri seara un atac infam a fost îndreptat în contra directorului nostru d-l Constantin Mihăilescu, în piața Teatrului.</quote>
                  <quote>Pe când d-sa voia să treacă drumul către fotografia Mandy, trei inși cari aveau aerul a fi într-o stare de ebrietate patentă, ridicându-se de pe scaune de dinaintea berăriei Gambrinus, i-au tăiat drumul. Unul dintre ei îl interpelează cu cuvintele:</quote>
                  <quote>— D-ta ești d. Constantin Mihăilescu, directorul «Aurorei»?</quote>
                  <quote>— Eu! și ce poftiți? cum vă numiți? cu cine avem onoarea? întrebă râzând amicul nostru și retrăgându-se câțiva pași.</quote>
                  <quote>— Sunt doctorul Mișu Zaharescu! Cum ți-ai permis să te atingi de numele de Zaharescu?!</quote>
                  <quote>Zicând acestea, bețivul aplică o lovitură puternică cu bastonul peste capul directorului nostru; din norocire însă, bastonul fu împiedicat de pălărie și nu atinse decât ușor sfârcul urechii amicului nostru. Mai multe persoane sărind, mizerabilii agresori care erau numitul erou și ridicul și infam al dramei din strada Fidelității și doi interni doctoranzi, s-au suit degrabă într-o birje și au fugit de furia mulțimii indignate.</quote>
                  <quote>Parchetul a fost <hi rend="italic">sezisat</hi>. </quote>
                  <quote>Denunțăm onor. consiliu sanitar faptul mișelesc al celor trei felceri, adoratorii lui Gambrinus, și cerem o pilduire severă.</quote>
                  <quote>Înțelegem ca un doctor să-și ucidă fără răspundere bolnavii cu clistirul și cu scalpelul; dar trei doctori să facă un consult pentru a ucide cu parul pe stradă oameni sănătoși, asta e prea mult!</quote>
                  <quote>Dacă d. director general al serviciului sanitar nu-și va spune cuvântul, vom reveni.</quote>
                  <p rend="center">*</p>
                  <p>Peste câteva zile, citim în „Universul":</p>
                  <quote>Doctorul Mișu Zaharescu a fost suspendat de către consiliul sanitar din postul de medic de plasă pentru neglijență în serviciu.</quote>
                  <p rend="center">*</p>
                  <p>În fine „Aurora" reproduce după „Lumina":</p>
                  <quote>Aflăm cu deosebită plăcere logodna gentilei domnișoare Porția Popescu, fiica Doamnei Zamfira Popescu și a repausatului profesor, veteran al corpului didactic, Nerone Popescu, cu simpaticul dr. în medicină d. Mișu Zaharescu. Îndată după cununie, tânăra pereche va pleca la Montpellier, unde eminentul elev al facultății noastre merge a-și completa cercetările științifice.</quote>
                  <quote>Felicitările noastre călduroase tinerei și simpaticei perechi.</quote>
               </div>
               <div type="div3">
                  <head>La Peleș</head>
                  <p>— Doăsp'ce trecute, Măndico! ce naiba faci, soro? </p>
                  <p>Așa strigă cocoana Lucsița, foarte nervoasă, intrând în odaia unde-și face toaleta madam Piscopesco.</p>
                  <p>Iar madam Piscopesco, din fața oglinzii, răspunde și mai nervoasă:</p>
                  <p>— Uf! lasă-mă dracului și dumneata, mamițo! nu vezi cum m-a pocit dobitoaca? fir-ar afurisită să fie!</p>
                  <p>Dobitoaca este guvernantă la copii, și piaptană și pe madam Piscopesco; cocoana Lucsița este mama lui madam Piscopesco, iar madam Piscopesco este soția lui d. Piscopesco, proprietarul uneia dintre cele mai elegante și mai confortabile vile din Sinaia, vilă care poartă frumosul nume al fiicei cocoanei Lucsiții, vila „Esmeralda".</p>
                  <p>De la șase ceasuri dimineața, pe când soarele nu s-a ridicat bine peste Piscul Cânelui, locuitorii vilei „Esmeralda" umblă de colo până colo, cuprinși toți ca de niște friguri.</p>
                  <p>Ce este? ce s-a-ntâmplat în familia Piscopesco pentru ca toată lumea din vila „Esmeralda" să fie așa de emoționată și de nervoasă?</p>
                  <p>O bucată de bristol, care strălucește dasupra vrafului cărților de vizită lăsate de amicii din lumea mare la vila „Esmeralda", ne va răspunde la această întrebare. Să ne aruncăm ochii pe acea bucată de bristol și vom afla că din înaltul ordin al maiestăților lor, doamna și domnul Zefir Piscopesco sunt invitați pentru astăzi, la ora 1 d.a., a lua dejunul la castelul Peleș!</p>
                  <p>— Unde-i dobitoaca, mamițo? trăsni-o-ar Dumnezeu s-o trăsnească! zice madam Piscopesco, ciufulidu-și tare necăjită cârlionții de la ceafă, cari nu vor să stea cum vrea dumneaei. </p>
                  <p>— Lasă-mă, soro, să te potrivesc, îi zice coana Lucsița. </p>
                  <p>Și trage lângă fereastră-n lumină pe frumoasa ei fiică; ia fierul de frizat de dasupra flacării de spirt, îl apropie de buze, suflă-n el și-l vâră apoi în cârlionții rebeli.</p>
                  <p>— Ești nebună, soro! țipă madam Piscopesco, ce dracu! chioară ești?... m-ai fript!</p>
                  <p>— Daca te miști! daca bâțâi mereu din picior! Fie, soro, la naiba! că prea ești nevricoasă!... A să văz.</p>
                  <p>Și coana Lucsița se uită-n ceafa grăsulie a lui madam Piscopesco și o scuipă, pe de o parte să-i mai potolească ustureala, pe de alta să n-o deoache: în adevăr, are de ce să se mândrească o mamă.</p>
                  <p>Apoi, cu mai multă atenție, supune și aranjează cârlionții rebeli așa de frumos că madam Piscopesco a și uitat de arsură.</p>
                  <p>— Douăsp'ce și un sfert, soro! ce dracu faceți? tot nu te-ai mai isprăvit?... vrei să-ntârziem? nu face pentru ca să ne aștepte, mai ales întâia oară!</p>
                  <p>Dar madam Piscopesco, fără s-asculte vorbele domnului Zefir Piscopesco, și încovoindu-se de talia ei elegantă în fața oglinzii, așa ca să-și poată vedea turnura, întreabă:</p>
                  <p>— Sunt bine la spate, mamițo?</p>
                  <p>— Ești surdă, soro? zbiară cu severitate d. Piscopesco; vrei să ne atârne lingurile de gât? nu face pentru ca să ne aștepte! întâia oară! înțelege-mă!</p>
                  <p>— Uf! fir-ar a dracului și-afurisită de viață! zice madam Piscopesco. Unde-mi sunt mănușile?</p>
                  <p>Caută cocoanele-n sus... caută-n jos...</p>
                  <p>— Cheamă pe dobitoaca... Unde-i dobitoaca? fir-ar a dracului să fie! ea știe unde le-a pus.</p>
                  <p>— Uite-le! strigă coana Lucsița.</p>
                  <p>— Haide odată, soro! că te las și merg singur! Sunt douăsprezece și jumătate. Încă o privire-n oglindă.</p>
                  <p>În sfârșit, madam Esmeralde Piscopesco suie în trăsură cu soțul său. </p>
                  <p>— La Peleș! și mai iute! zice către birjar d. Piscopesco, după ce și-a încrucișat brațele și s-a așezat bine.</p>
                  <p>Birjarul mână.</p>
                  <p>— Mamițo! strigă madam Piscopesco, uitându-se-napoi către coana Lucsița, care de pe verandă o scuipă, să n-o deoache; mamițo, bagă de seamă la cheile dulapului, că iar fură zahăr dobitoaca, fir-ar a dracului să fie!</p>
               </div>
               <div type="div3">
                  <head>Infamie</head>
                  <p>1901</p>
                  <p>Mi s-a-ntâmplat să pierz un amic, un bun amic, și nu mă pot căi îndestul de această nereparabilă pierdere; de aceea trebuie să spun, oricui vrea să m-asculte, trista mea întâmplare. Iată. </p>
                  <p>Știam că amicul meu, bunul meu amic, are multă influență asupra unei persoane, de care atârnau la un moment niște interese ale mele de extremă importanță. Am alergat la el.</p>
                  <p>– Amice, bunul meu amic - zic eu - te rog, nu mă lăsa! contez pe tine să mă salți în această ocazie; o vorbă bună din partea ta către persoana, pe care o știi, poate să-mi facă norocul... Dă-mi o scrisoare călduroasă de recomandație... te rog!... faci un mare bine pentru mine și pentru familia mea... copiii mei...</p>
                  <p>– Vai de mine! zice bunul meu amic, jenat de tonul meu din cale-afară milos... Ce trebuie atâta insistență?...</p>
                  <p>Și, după ce-i explic bine de ce e vorba, se așază la biuroul său și începe să scrie.</p>
                  <p>După ce termină, se ridică și, cu scrisoarea-n mână, îmi zice:</p>
                  <p>– Iată ce am scris.</p>
                  <p>Apoi citește scrisoarea lui:</p>
                  <p>"<hi rend="italic">Iubite amice</hi>,</p>
                  <quote>Amicul meu, aducătorul acesteia, vine la dumneata să-ți ceară un serviciu și mă roagă să pun o vorbă bună în favoarea lui. Nu știu cu cât mai multă căldură să ți-l recomand. Contez pe amiciția d-tale, că ai să-l tratezi ca pe mine însumi, pe amicul meu, pe bunul meu amic. Aș fi fericit să aflu că acest om, pe care-l iubesc ca pe un frate, cunoscându-l ce om de treabă și capabil este, a obținut de la dumneata ce a dorit și ce, desigur, merită.</quote>
                  <p>Mulțumiri anticipate etc."</p>
                  <p>Pe când eu nu știu cum să mai mulțumesc bunului meu amic pentru atâta bunăvoință, el pune scrisoarea-n plic, lipește plicul și scrie adresa; apoi îmi dă plicul...</p>
                  <p>Iau plicul și încântat plec, după ce îmbrățișez cu multă efuziune pe bunul meu amic.</p>
                  <p>Mă duc degrab la locuința persoanei în chestiune. Pentru moment omul meu nu e acasă; dar după-amiaz', îl găsesc negreșit - așa a lăsat vorbă feciorului.</p>
                  <p>Sunt unsprezece ore înainte de amiazi... Ce să fac până la două, când pot vedea pe omul de la care atârnă viitorul meu și al copiilor mei?</p>
                  <p>Intru într-un birt modest să gust ceva și, așteptând pe băiat să mă servească, privesc cu ochii plini de speranță plicul ce mi l-a dat bunul meu amic și clădesc mii de castele strălucite...</p>
                  <p>A! ce afacere!... ce caldă recomandație!... ce amic! ce bun amic!</p>
                  <p>Pun plicul, pe care nu mă pot sătura să-l privesc, alături de farfuria mea și mă uit la el ca la o lumină conducătoare în calea vieții mele.</p>
                  <p>Pe masă, în fața mea, stă într-un peș un serviciu schiop de salată.</p>
                  <p>Băiatul mi-aduce un borș... Nenorocitul! Vrea să-mi toarne borșul din ceașcă în farfurie și, stângaci, face o mișcare cu cotul și răstoarnă peste plicul meu serviciul cel schiop.</p>
                  <p>Piaza rea! zic eu în gândul meu... S-a vărsat undelemnul!</p>
                  <p>Dar n-apuc să gândesc bine, și prostul de băiat, întorcându-se brusc să vază ce a răsturnat, apleacă ceașca și varsă și ciorba pe masă.</p>
                  <p>Plicul! plicul meu!</p>
                  <p>Îl iau repede și-l șterg...</p>
                  <p>Din nenorocire, hârtia plicului a înghițit destul undelemn și destulă zeamă caldă... </p>
                  <p>Ce e de făcut? să-l mai șterg! Tot ștergându-l în amândouă palmele cu șervetul... altă nenorocire!... plicul se dezlipește!</p>
                  <p>E peste putință să duc persoanii o scrisoare în așa hal.</p>
                  <p>Să alerg la amicul meu, să-l rog a-mi da o a doua ediție, revăzută poate și considerabil augmentată.</p>
                  <p>Maltratez încă o dată pe secătura de chelner și plec furios, cu plicul în mână, pe bulevard.</p>
                  <p>Pe drum, dracul - că nu pot zice altfel - n-are de lucru? Ce-mi șoptește? Plicul e dezlipit... Ia să mai citesc o dată călduroasa scrisoare a bunului meu amic.</p>
                  <p>O scot frumușel din plicul soios... Undelemnul și grăsimea borșului au pătruns până la hârtia dinăuntru, pe care au făcut-o transparentă; pe dos, într-o parte, se pot citi câteva vorbe de-a-ndăratele... Mă uit d-aproape, și văz bine literele... <hi rend="italic">ragăm nu.</hi> Citite pe dos, cum este scris pe față, aceste litere fac vorbele <hi rend="italic">un măgar...</hi>
                  </p>
                  <p>
                     <hi rend="italic">Un măgar!...</hi> zic eu fără să-nțeleg... Ce caută vorbele astea aci?.... <hi rend="italic">Un măgar!... </hi>Mi-a citit amicul meu adineaori scrisoarea: n-am auzit așa vorbe... Și-apoi, ce noimă? cum s-ar putea potrivi?... Ce-i asta?</p>
                  <p>Aiurit, dezdoiesc scrisoarea, și cu ochii mei citesc:</p>
                  <p>"<hi rend="italic">Stimate amice</hi>,</p>
                  <quote>Moftangiul, care-ți aduce această scrisoare, mă roagă cu insistență să ți-l recomand: e vorba de o afacere, pretinde el, de la care ar atârna viitorul lui și al copiilor lui, o afacere cu tine. Îmi fac o datorie amicală să-ți atrag atenția asupra acestui caraghios, și de aceea m-am și grăbit a-ți scrie, nu cumva să alerge la altă intervenție pe lângă tine și să te-ncurce.</quote>
                  <quote>Ia seama, nu-i acorda nici un crezământ. E un măgar și jumătate. Atât, în privința caracterului. Cât despre inteligență, poate că ar avea câteodată ceva spirit, dar foarte superficial și cu deosebire zevzec.</quote>
                  <quote>Primește-l dar, pe acest stimabil amic, în consecuență,</quote>
                  <p>Al tău etc."</p>
                  <p>Mă șterg bine de sudoare pe frunte și m-arunc într-o birje. Când să intru în strada unde locuiește amicul meu, iată-l, îmi iese în față. Opresc birja și sar jos foarte vesel. </p>
                  <p>– Ei! mă întreabă amicul meu. Ai fost? L-ai găsit pe omul d-tale?</p>
                  <p>– Da, zic eu, râzând.</p>
                  <p>– Ei! ai reușit? ce ți-a zis?</p>
                  <p>– Ce să-mi zică? că sunt un moftangiu, un caraghios, cu care nu vrea să se-ncurce... că sunt un măgar... și jumătate... Atât, în privința caracterului... Cât despre inteligență, a zis că am câteodată ceva spirit, dar superficial... că adică sunt un zevzec...</p>
                  <p>– De unde știe astea?</p>
                  <p>– Din scrisoarea d-tale.</p>
                  <p>– Ți-a spus el că din scrisoarea mea?</p>
                  <p>– Nu! știu eu că din scrisoarea d-tale.</p>
                  <p>– Cum?</p>
                  <p>– Am deschis-o.</p>
                  <p>– A! domnule, strigă indignat amicul... Ai deschis scrisoarea!... Asta e o infamie!</p>
                  <p>Eu, drept orice răspuns, îi trag două perechi de palme, mă sui și... mână birjar!</p>
                  <p>Se-nțelege că după infamia ce am comis, orice legătură între mine și amicul meu a trebuit să se rupă...</p>
                  <p>Ah! cât de rău îmi pare! am pierdut un atât de bun amic!...</p>
               </div>
               <div type="div3">
                  <head>O conferință </head>
                  <p>S-a hotărât! trebuie sâmbătă să țiu la S.P.M.D.R. o conferență în ședință plenară. Imposibil să scap: am apucat, într-un moment de slăbiciune, să promit junei mele amice din tinerețe, madam Parigoridi — este pentru mine o chestiune de conștiință, de onoare, de inimă.</p>
                  <p>Eu țiu la madam Parigoridi, fiindcă și dumneei ține la mine. De atâta vreme suntem buni prietini, și nici un nor n-a venit să întunece... în sfârșit, ce să mai vorbim? îmi zice: „nene Iancule".</p>
                  <p>Asta, ce-i drept, nu-mi prea place... </p>
                  <p>Când eram sufler la teatru, acu vreo patruzeci de ani, damele aveau obicei să-mi zică „Iancule", ba, unele, chiar „mă Iancule" — nici un respect! Apoi, au mai trecut așa cam douăzeci de ani, îmi ziceau „domnule Iancule". Când am ajuns director, îmi ziceau „stimate domnule director..." Acu, după alți vreo douăzeci, toate — adică toate câte-mi mai sunt prietine — din „nene Iancule" nu vor să mai mă scoată. </p>
                  <p>Toată lumea în serviciu public înaintează — numai eu, din zece-n zece ani, regulat, degradat! De la „mă" de odinioară (uneori chiar cu ghionturi și fel de fel de alte maltratări... odată o prietină a mers cu îndrăzneala până chiar să-mi tragă palme, și, pe onoare, degeaba... cine știe ce i se păruse!) cum zic: de la „mă" de odinioară, am ajuns acum la „nene" — și totdeuna cu mult respect.</p>
                  <p>Firește că asta nu-mi convine, fiindcă eu n-am fost în viața mea mândru, să țiu atâta la respectul prietenelor... Dar, în sfârșit! așa e lumea noastră, n-ai ce-i face! dacă nu se poate altceva decât respect, trebuie să ne mulțumim și cu atâta — cu respect! Tot e bine; încai nu mai căpătăm palme — lucru care, putem zice, nu e frumos de loc; cu toate că... nu face mare rău, dacă ne putem exprima așa.</p>
                  <p>Dar să lăsăm astea, care sunt — adică, au fost — nimicuri trecătoare, și să ne gândim la viitor: ce fac eu cu madam Parigoridi? Azi e joi; poimâne, sâmbătă, trebuie să mă-nființez la S.P.M.D.R. ... la 2 1 / 2 d.a. pentru...</p>
                  <p>O să mă-ntrebați însă: ce însemnează S.P.M.D.R.?...</p>
                  <p>— S.P.M.D.R. însemnează „Societatea protectoare a Muzelor Daco-Romane". Amica mea, madam Parigoridi, este viceprezidentă la S.P.M.D.R.; dar, la drept vorbind, este chiar prezidentă, fiindcă titulara, venerabila madam Trahanache, trăiește mai mult la Paris, și afară de asta este, cum zice viceprezidenta, „ramolisită"; și, dacă madam Parigoridi nu s-ar ocupa de toate, „s-ar duce dracului S.P. ..." Și dacă s-ar duce S.P., ce s-ar face M.D.R.?</p>
                  <p>Două săptămâni, de când afișe, gazete, scrisori, persoane, anunță mereu că eu am să țin la S.P.M.D.R. o conferență: Ce este arta?, iar eu parcă trăiesc pe subt pământ — parc-aș fi sigur că-nainte de ziua de poimâine se-ntâmplă sfârșitul lumii... Dar îmi vin odată-n fire. Azi e joi... mai am numai două nopți de dormit, și, înainte de a treia, trebuie să mă execut... trebuie!</p>
                  <p>Noaptea de joi spre vineri o petrec rău... simț că am friguri... Vineri, umblu de colo până colo, fără să știu încotro... Nu pot mânca; am pulsul neregulat; mă încovoaie o frică nențeleasă; călcând, mi se pare că pun piciorul în gol... îmi vine să merg la gară, să mă sui în primul tren și să fug la Canada, unde, obscur, cu munca brațelor mele, departe de orice S.P. etc.... să-mi cîștig existența într-un mod onorabil... Dar n-am curajul să fug.</p>
                  <p>Umblu toată ziua să găsesc un colțișor pe care să nu văd afișul cu „Ce este arta? ” ... Imposibil!...</p>
                  <p>Mă-ntorc zdrobit acasă...</p>
                  <p>Vineri noaptea spre sâmbătă...</p>
                  <p>Nu pot închide ochii. La patru despre ziuă, sar din pat în culmea iritațiunii... Care? care este cel mai puțin dureros și cel mai expeditiv mod de sinucidere? </p>
                  <p>Să vedem...</p>
                  <p>... Să mor așa de tânăr? Dumnezeul meu! ce are să zică amica mea madam Parigoridi când va citi în Universul tragica sinucidere a lui nen'su Iancu?!</p>
                  <p>— Nu!... Să ai așa curaj va să zică să fii laș! și, pentru nimic în lume, nu vreau să zică madam Parigoridi că nen'su Iancu a fost un laș! Țiu la opinia amicei mele mai mult chiar decât la moartea mea, dacă mă pot exprima astfel... Nu! omul nu trebuie să abdice de la viață; el este regele creațiunii; trebuie să aibă răbdare, să aștepte cu demnitate până va fi detronat.</p>
                  <p>Sunt șase ceasuri dimineața... în sfârșit, Aurora cu degetele ei de roză a deschis porțile orientului. Mă-mbrac și plec degrabă cătră prăvălia meșterului meu, d. Florian, care mi-a promis că astăzi, negreșit, îmi dă gata ghetele de lac, pentru conferență.</p>
                  <p>Aerul dimineții îmi face bine... Iar un afiș! Ce este arta? Intru repede la d. Florian, care a deschis prăvălia înainte ca Aurora cu degetele ei de roză...</p>
                  <p>Ghetele sunt gata și-mi vin de minune; foarte potrivite: cât mă strânge una-n dreapta, ailaltă tocm-atâta mi-e largă-n stânga; dar „elegant ceva". </p>
                  <p>— Frumos meșteșug este meșteșugul dumitale, nene Floriene!</p>
                  <p>— Este, nu pot pentru ca să zic; dar greu și migălos...</p>
                  <p>— Ei! care meșteșug nu e greu și migălos? zic eu.</p>
                  <p>— ... Și cere multe... Știi d-ta, domnule, câte și mai câte trebuiesc pentru ca s-ajungem la o pereche de ghete elegante ca astea?</p>
                  <p>— Îmi închipui...</p>
                  <p>— ... Ne trebuiesc: o cireadă de boi și de viței, o pădure de stejar și una de plută, un pogon de cânepă și altul de in, un lan de grâu, o mină de fier și câte altele!</p>
                  <p>— Nu-nțeleg...</p>
                  <p>— Cum nu-nțelegi? nu ne trebuiesc calapoade, talpă, față, căptușeală, ață, pap, cuie, scule?... și pe urmă, ce ne mai trebuie? să vedem, ghicești?</p>
                  <p>Am stat puțin la gânduri și apoi, privind în ochii amicului Florian, care aștepta zâmbind răspunsul meu, am zis: </p>
                  <p>— Pe urmă, firește, ne mai trebuiesc mintea și puterea care, din toate celea risipite-n lume, să ne pregătească materialele...</p>
                  <p>— Și pe urmă?</p>
                  <p>— Pe urmă... pe urmă, ne trebuie neapărat meșterul cizmar, amicul nostru Florian, care din toate, cu dibăcie, să ne facă o pereche de ghete elegante.</p>
                  <p>Și zicând acestea, am sărit din loc, l-am luat în brațe pe amicul meu și, sărutându-l cu multă căldură, i-am strigat:</p>
                  <p>— Meștere Floriene, destul! am înțeles! să trăiești! ești mântuitorul meu, daca pot pentru ca să mă exprim astfel.</p>
                  <p>Foarte calm, la 2 d.a., mă-nființez la S.P.M.D.R. Acolo, damele din comitet, cu viceprezidenta în frunte, mă primesc foarte amabil.</p>
                  <p>Sala este arhiplină.</p>
                  <p>Mă sui la tribună, pe o estradă, cu spatele la un perete pe care sunt reprezentate cele nouă Muze în pitoreștile costume naționale românești. Daca știam mai dinainte, veneam și eu în costum de ciobănaș doinaș, cu trei fluiere — unul de soc ce zice cu foc, unul de os ce zice frumos și altul de fag ce zice cu drag — Apollo național.</p>
                  <p>Madam Parigoridi, din rândul întâi de jețuri, îmi face un semn grațios cu mănușa — adică: suntem gata să te ascultăm: poftim, nene Iancule, începe!</p>
                  <p>„Doamnele mele — zic eu — iertați-mă daca îndrăznesc, în fața unui auditoriu atât de select, să încerc, în marginile slabelor mele puteri, a răspunde la una din cele mai grele chestiuni, pe care de-a-tâtea secole și-o pune spiritul uman, și anume: «Ce este arta?» (Aplauze.)</p>
                  <p>Celebrul discipol al nemuritorului Platone, Aristotele — genialul filozof, născut la Stagyra, astăzi Stavros, în Macedonia, anul 384, mort la Chalcis, în Eubea, la 322 înainte de Cristos; supranumit «prințul filozofilor»; întemeietorul vestitei școli a peripateticienilor; preceptorul, educatorul prodigiosului Alexandru cel Mare; — Aristoteles, zic, s-a-ntâlnit odată cu un tânăr zevzec dintre aceia cari desprețuiesc învățăturile înalte și caută totdeuna să-și bată joc de bărbații serioși și luminați — unul din acel soi de coconași, cum se găsesc în toate vremurile și locurile, cari se fac blazați înainte de a se fi bucurat de bunătățile lumii, ca niște pântece (iertați-mi expresia!) care simt greață, nu fiindcă sunt prea sătule, ci fiindcă nu sunt de loc hrănite. (Aplauze. Mare ilaritate.)</p>
                  <p>Și așa, coconașul zevzec, vrând să tachineze pe «prințul filozofilor», l-a întrebat:</p>
                  <p>— Spune-mi, ilustrule, ce este frumusețea? </p>
                  <p>Iar ilustrul i-a răspuns:</p>
                  <p>— Amice, asta e o-ntrebare pe care numai un orb trebuie s-o facă.</p>
                  <p>(Aplauze furtunoase. Ovațiuni, nu pentru prințul filozofilor.)</p>
                  <p>Să venim dar, preastimate doamne, după această mică introducțiuue, la obiectul conferenței noastre și să ne întrebăm:</p>
                  <p>«Ce este arta?»"</p>
                  <p>Aci, spațiul măsurat nepermițându-mi a reproduce pe larg conferența mea, mă mărginesc a o da în liniamentele generale:</p>
                  <p>„O cireadă de boi și de viței... Pasc... Iarbă...</p>
                  <p>... Pădure de stejar, unde raza soarelui nu poate pentru ca să-ndrăznească....</p>
                  <p>... Un lan de grâu... Frumoasă e natura patriei noastre, când nu-și dezlănțuiește elementele cu furie, căci atunci este grozavă, daca putem pentru ca să...</p>
                  <p>... O recoltă de cânepă, alta de in... să nu uităm că suntem o țară eminamente agricolă...</p>
                  <p>(Aplauze. Bravo repetate.) </p>
                  <p>... Un munte, Carpatul, care-n profunzimile sânului său ascunde comori de fier... Dar petroleul? acest cărbune-sirop, daca putem pentru ca să...</p>
                  <p>Atunci mi se va spune că industria națională nu trebuie încurajată... II ne nous manquerait plus que cela! (adică, pe rommește: atât ne-ar mai trebui!)</p>
                  <p>(Aplauze zguduitoare.)</p>
                  <p>... Să luăm un exemplu concret, doamnele mele, un lucru de care ne lovim la fiecare pas... să luăm o pereche de ghete de lac, cum sunt ale mele... </p>
                  <p>(Oratorul se dă jos de pe tribună, la rampă, și, ridicind unul după altul picioarele, își arată ghetele nouă, apoi iar urcă la tribună. Râsete. Aplauze entuziaste.)</p>
                  <p>... Ei bine, preastimatele mele doamne, știți dv. câte și mai câte trebuiesc, afară de răbdare, spre a ajunge să obținem o pereche de ghete de lac elegante? căci, orice s-ar zice, e lucru greu și migălos, dintr-atâtea materii risipite, cum a vrut creatorul, în natură, noi, grație geniului nostru, să ajungem, după nevoia și intenția noastră, să obținem...</p>
                  <p>(Aplauze asurzitoare. Oratorul se oprește, se șterge pe frunte și așteaptă, zâmbind, ca ovațiile să se potolească. Ovațiile se potolesc.)</p>
                  <p>... În fine, ca să-ncheiem, doamnele mele, voi răspunde încă o dată scurt la întrebarea noastră:</p>
                  <p>... Ce este arta?</p>
                  <p>... Arta este, cum am putea zice mai bine? este încercarea spiritului omenesc de a satisface o mare nevoie a spiritului omenesc... care are nevoie, pentru a fi satisfăcut, de o satisfacere tot din partea unui spirit, care și acela... în fine... da, în fine...</p>
                  <p>(Oratorul are, probabil din cauza oboselii spiritului prea încordat, un moment de amețeală. Aplauze călduroase îl revivifică.)</p>
                  <p>... Mai mult decât atâta nici Aristotele nu cred să fi putut spune... Și cine ar căuta să spună mai mult, desigur ar spune mofturi, ca tânărul zevzec, care încerca să-nfunde cu o întrebare neroadă pe ilustrul filozof, străbunul fraților noștri macedoneni!"</p>
                  <p>(Entuziasm la culme. Toate damele în picioare. Ovațiuni nesfârșite. Fanatism.)</p>
                  <p>Uf! un ceas și jumătate! Ce căldură! sunt leoarcă... La ieșire, damele din comitetul S.P.M.D.R. îmi mulțumesc călduros, dându-mi flori, și care mai de care:</p>
                  <p>— Bravo, nene Iancule!</p>
                  <p>Iar viceprezidenta, amica mea, madam Parigoridi, îmi șoptește:</p>
                  <p>— Fie! frumos ne-ncălțași, unchiule! </p>
                  <p>Și-mi întinde mâna. I-o sărut și-i răspund și mai încet:</p>
                  <p>— Merci de compliment, nepoțică!... decât... mâna mi-o întinzi? ce! eu sunt mânușar? La cizmar, altceva se întinde.</p>
                  <p>— Tot obraznic ai rămas, nene Iancule!</p>
               </div>
               <div type="div3">
                  <head>Țal!... </head>
                  <p>
                     <hi rend="italic">Țal</hi>... Ce este <hi rend="italic">țal</hi>?</p>
                  <p>Este un substantiv român împământenit; înainte de-mpământenire, era verb german; însemna <hi rend="italic">a plăti</hi> — se scria <hi rend="italic">zahlen</hi> și se citea <hi rend="italic">țal’n</hi>.</p>
                  <p>Foarte des se-ntrebuințează acest verb în lumea noastră, unde, cumpărându-se toate, trebuiesc toate plătite.</p>
                  <p>Când s-au înființat și la noi în țară berăriile, în secolul trecut, fiindcă la-nceput toți berarii și chelneni erau nemți, s-a introdus și acest verb <hi rend="italic">țal’n</hi>, dar numai în formă de infinitiv imperativ, cu însemnarea: să plătesc! să plătim!</p>
                  <p>În multe limbi europene, între cari și franceza și germana, infinitivul se întrebuințează ca imperativ impersonal, și la pozitiv și la negativ; dar, în limba noastră, forma infinitivului, și numai prescurtată, se-ntrebuința, mai-nainte, ca imperativ, numai la persoana a doua singulară și numai cu negațiune. Exemple:</p>
                  <p>„<hi rend="italic">Taci</hi>, dumnule! <hi rend="italic">Nu țipa</hi>, cocoană!”</p>
                  <p>„<hi rend="italic">Plătește</hi>, nene! <hi rend="italic">Nu plăti</hi>, țațo!”</p>
                  <p>Ce se-ntîmplă însă?</p>
                  <p>De la o vreme, grație dezvoltării necontenit crescânde a agriculturii, industriei și comerțului României (pentru care totuși, trebuie să mărturisim, rămâne încă destul de făcut), luând căile noastre de comunicațiune un așa de-mbucurător avânt, onor. Direcțiune generală a C.F.R. a avut ocaziunea să constate sărăcia limbii române, și a trebuit să recunoască necesitatea introducerii, prin regulamente, a infinitivului ca imperativ impersonal, <hi rend="italic">fără</hi> ca și <hi rend="italic">cu</hi> negațiune; și asta (onoare ei!) pentru <hi rend="italic">toți</hi> călătorii, fără excepție de clasă sau de distanță de parcurs, la <hi rend="italic">toate</hi> trenurile, fie accelerate, fie de persoane, mixte sau de marfă. </p>
                  <p>Astfel, în toate vagoanele noastre de călători, citim:</p>
                  <p>pe uși: „A nu se deschide până trenul oprește”;</p>
                  <p>pe ferestre: „A nu se pleca în afară”;</p>
                  <p>pe semnalul de alarmă: „A nu se trage decât în caz de mare pericol”;</p>
                  <p>în altă parte: „A nu se întrebuința în timpul opririi în stațiuni”;</p>
                  <p>în clasa III: „A nu se scuipa pe covoare”.</p>
                  <p>Iar în vagoanele de marfă, afară bineînțeles de cele cu încărcătură inflamabilă neasigurată: „A nu se fuma”.</p>
                  <p>Critica istorică modernă ne învață că mersul înainte sau înapoi al omenirii este stăpânit de legi fatale; progresul o dată urnit, ori într-un sens, ori într-altul, nu poate fi oprit de nimeni, de nimic! Așa, inovația onor. Direcțiunii generale C.F.R. a prins: încet-încet, pretutindeni la noi se introduce infinitivul ca imperativ chiar <hi rend="italic">fără</hi> negație, pentru orice persoană și ocaziune.</p>
                  <p>Astfel, pe o sticluță de doftorie cu prafuri care s-așează la fund, citești: „A se scutura bine înainte de a se întrebuința”, iar pe o cutiuță de alifie: „A se spăla întâi bine cu săpun partea, apoi a se unge și a se lega cu o cârpă curată — după povață”.</p>
                  <p>La colțul unei case trase mai înăuntru de linia veche a stradei, citim, sub o ferestruică cu brizbize: „A nu se face murdării pe zidul casei mele”.</p>
                  <p>Mergem mai departe, după legea progresului, și citim: „A nu se lipi afișe și orce alte necurățenii”.</p>
                  <p>La Moși, pe stâlpii unui mare umbrar de berărie: „A se plăti la moment. A nu se vorbi vorbe proaste. A nu se face scandal. A nu se pleca cu paharele și alte obiecte”.</p>
                  <p>În școlile primare, chemate, afară de instrucțiune, să dea și o educațiune civică tinerilor noastre generațiuni, adică nu numai să le lumineze spiritul, dar totodată să le cultive inima și să le formeze caracterul, fiindcă o națiune are nevoie, ce e drept, de ridicarea nivelului intelectual, dar iarăși fără caractere nu merge — în școlile primare, zic, citim pe toți pereții: „A nu se sufla nasul cu degetele. A se purta batistă curată.” </p>
                  <p>Iar cînd trage clopotul de ieșire, d. profesor se coboară de pe catedră și zice elevilor, cari fac zgomot, ridicându-se nerabdători din bănci:</p>
                  <p>— A se tăcea! A se asculta!... Mâne vine d. revizor: a se ști bine Mircea cel Bătrân și Revoluția de la 48, Unirea Principatelor-Unite și Ștefan cel Mare!...</p>
                  <p>Băieții pornesc ca niște mici dorobanți ce sunt, bătând din talpă ostășește, foarte mândri — onoare lor! — pe când d. profesor strigă după ei, până ce ies pe poartă:</p>
                  <p>— A se ieși în ordine! A nu se face măgării pe stradă! A nu se-n-jura! A se păstra igienal A nu se mânca mult rahat!</p>
                  <p>D. profesor, pedagog învățat, este nu numai infinitiv, este categoric imperativ.</p>
                  <p>Atâta destul despre imperativ! să ne întoarcem la substantiv, de unde am pornit.</p>
                  <p>Vom citi, la vreme, în Dicționarul Academiei Române, când va apărea:</p>
                  <p>
                     <hi rend="italic">Țal</hi> — substantiv comun, de genul masculin pentru amândouă sexurile — impiegat comercial sau impiegată comercială; persoană-însărcinată într-un local public de consumațiune cu încasarea plăților de la consumatori. Declinare regulată.</p>
                  <p>Nominativ — <hi rend="italic">Țalul</hi> primește plata;</p>
                  <p>Genitiv — chiulurile <hi rend="italic">Țalului</hi>;</p>
                  <p>Dativ — i-a tras două palme <hi rend="italic">Țalului</hi>;</p>
                  <p>Acuzativ — a chemat <hi rend="italic">Țalul</hi>; sau: l-a-njurat pe <hi rend="italic">Țal</hi>;</p>
                  <p>Vocativ — <hi rend="italic">Țal</hi>!</p>
                  <p>În general, <hi rend="italic">Țal</hi> are numai singular; la ocaziuni de-mbulzeală însă (ca, de ex., sărbători naționale, vreo înmormântare de lux, ori vreo manifestațiune politică), în localurile mari, așezate la vad bun, trebuiesc și trei <hi rend="italic">Țali</hi>. Atunci, la pluralul provizoriu, se declină:</p>
                  <p>Nominativ — <hi rend="italic">Țalii</hi> sunt murdari;</p>
                  <p>Genitiv — obrăzniciile <hi rend="italic">Țalilor</hi>;</p>
                  <p>Dativ — li se trag chiuluri destule și <hi rend="italic">Țalilor</hi>;</p>
                  <p>iar, a doua zi, când nu mai e năvală și „nu mai face trebuință”, patronul suprimă pluralul; dă afară (acuzativ) doi <hi rend="italic">Țali</hi>, și rămîne numai cu singularul abitual — cu un <hi rend="italic">Țal</hi> — destul! </p>
                  <p>Dar să lăsăm chestiunile academice, și să vedem cât înțeles filozofic, chiar din punctul de vedere al vieței practice, poate cuprinde acest cuvânt de o singură silabă — <hi rend="italic">Țal</hi>.</p>
                  <p>Am un prieten care-mi zice totdeauna:</p>
                  <p>— Eu, nene Iancule, n-am avut noroc să dispun de părinți care să-nțeleagă de ce fel de copil dispuneau, pe onoarea mea! Păcat că nu m-au dat să-nvăț filozofia! eu ieșeam filozof, să nu crezi că spun mofturi! filozof: asta era nacafaua mea, nu negustor!</p>
                  <p>Și-n adevăr, Mitică este un cap filozofic. Totdeuna când ne vedem, trebuie să-mi toarne un aforism remarcabil. Cel din urmă, de exemplu, trebuie să-l comunic, având mai ales în vedere împrejurările interesante în care mi l-a spus.</p>
                  <p>Alaltăieri, întâlnindu-mă, zice:</p>
                  <p>— Nene Iancule, tocmai pe d-ta te căutam; deseară mănânci la noi — să nu zici nu! Avem un prânz!... și pe urmă, o surpriză... mare!... În sfârșit, imposibil să refuzi! Graziella ține foarte mult...</p>
                  <p>Pe consoarta amicului meu o cheamă din botez Nastasia, dar, de mult, toată lumea îi zicem Graziella... Este pseudonimul ei — o intelectuală... Multă activitate... A publicat, în diferite reviste de la noi și din străinătate, studii sociologice, importantisime, după cum susțin directorii respectivi... Graziella trebuie să fie cu un an mai tânără ca mine, dacă nu mai în vârstă; dar tot plăcută, plină de inimă, de avânt, de entuziasm... Nu putem zice că a fost frumoasă Graziella; dar grațioasă... și... oameni cu dare de mână.</p>
                  <p>Nici cuvânt, prin urmare, să refuz invitațiunea prietenului meu.</p>
                  <p>Ne-am întâlnit seara la Mercur — a se lua un aperitiv imperativ! — și apoi ne-am suit în sanie. Mitică, foarte vesel pe drum, mi-a debitat acest frumos aforism:</p>
                  <p>— Nene Iancule, toate mulțumirile în lumea asta trebuiesc plătite. Dacă le plătești cu anticipație, ți se par mai ieftine; dacă le plătești după, ți se par prea scumpe.</p>
                  <p>— Bravo, Mitică! </p>
                  <p>— Ei! nu, nene Iancule, pe onoarea mea, să fi dispus eu de părinți care... Dar, în sfârșit!</p>
                  <p>Am ajuns... Casele lui Mitică luminate <hi rend="italic">a giorno</hi>... Sunăm... </p>
                  <p>Graziella ne-ntâmpină radioasă...</p>
                  <p>— Gândeam că n-ai să vii, îmi zice.</p>
                  <p>— Se putea să nu ascult, scumpa mea amică, de ordinele d-tale?</p>
                  <p>Suntem, cu toții, invitați vreo doisprezece inși, toți lume aleasă din litere, științe, arte, dintre cari vreo șase reporteri. Ușile spre sala de mâncare se deschid. La masă!... Dau brațul Graziellei... Un prânz împărătesc! și tot lucruri ușoare:</p>
                  <p>Mezeluri, salam, ghiudem, limbă, licurini, masline, icre de știucă și negre; supă de clapon cu patèle; pană de somn rasol; clapon ciulama; chifteluțe marinate cu tarhon; pîrjoală de nisetru; patricieni la grătar; un purcel la frigare; cataif, tortă; brânzeturi, fructe diverse; vin alb, negru, șampanie etc.</p>
                  <p>Am mâncat din toate; trebuia! ca mai în vârstă în litere, științe și arte, eu stam la dreapta stăpânei casei.</p>
                  <p>După ce foarte greu m-am ridicat de la masă, pe la zece fără un sfert, am trecut în salon, unde ne așteptau țigări, țigarete, cafele, <hi rend="italic">des bonbons et des liqueurs</hi> — adică pe românește bomboane și lichioruri... îmi beau cafeaua și zic amfitrionului meu încet:</p>
                  <p>— Dragă Mitică, am consumat frumos, n-am ce zice; îți mulțumesc... Eu trebuie să mă retrag; mâne, foarte de dimineață, am treabă și sunt și cam rebegit de vremea asta; trebuie să mă culc mai devreme... Cum am face rost de o sanie? </p>
                  <p>— Ei! bravo — răspunde el — nene Iancule! Cum se poate să pleci așa, fără țal? </p>
                  <p>Și râde...</p>
                  <p>— Vezi că mâne trebuie... zic eu. Dar el mă-ntrerupe: .</p>
                  <p>— Peste poate, nene Iancule! are Graziella să citească un studiu nou al ei; nu ți-am spus că, după-masă, e și o surpriză... mare?... Uite-o, te caută. </p>
                  <p>M-a găsit Graziella... La rândul ei, îmi dă brațul, și trecem, urmați de toată lumea, în alt salon, unde trebuie să ascultăm lectura studiului celui nou:</p>
                  <p>Femeia în istoria și în poezia poporană a românilor, în trecut, în prezent și-n viitor...</p>
                  <p>Acest studiu va constitui subiectul a trei conferințe ce se vor ținea de către autoare la Ateneul Român.</p>
                  <p>Ce mai încape vorbă?... s-a isprăvit!...</p>
                  <p>Ne așezăm pe fotoliuri... Autoarea la masă, între două candelabre, eu, în fața ei; lângă mine, cam la spate, Mitică; de jur împrejur, ceilalți, mai tineri ca mine în litere, științe și arte.</p>
                  <p>Se începe...</p>
                  <p>„Tabla capitolelor. — Introducție: Ce a fost femeia în timpii primitivi, în anticitate, în evul mediu, în timpii moderni... Ce are a fi, ce trebuie să fie în timpii viitori. — Cap. I: Femeia la români, în istoria și în literatura poporană, poezie, basme, proverbe, zicători, ghicitori etc., ca bunică, mamă și soacră, ca soție, fiică, nepoată și noră... în trecut...”</p>
                  <p>Și așa mai departe, în prezent și-n viitor.</p>
                  <p>După citirea tablei capitolelor, Mitică s-apleacă la urechea mea și, râzând înfundat, îmi șoptește:</p>
                  <p>— Țal! nene Iancule...</p>
                  <p>Eu întorc gâtul să-i răspund ceva; iar autoarea, ridicând ochii de pe teancul de file, zice foarte grațios, dar destul de imperativ:</p>
                  <p>— Mă rog, a se asculta toți când se citește!... Și citește...</p>
                  <p>Simt, la un moment, capul prietenului Mitică de la spate, căzându-mi dulce pe umăr... mă-ntorc și-i zic ridicându-l:</p>
                  <p>— Ce faci, Mitică?</p>
                  <p>— Mă rog, a nu se conversa nimini când se citește!...</p>
                  <p>... Și citește...</p>
                  <p>... Voi, patruzeci și nu știu câte mii de sfinți mucenici!... Să spun pe larg chinul meu?... de ce?... Să-și facă un martir din jertfa lui o glorie?... Nu! asta i-ar întuneca aureola... A mea trebuie păstrată pură, luminoasă, strălucitoare!... N-am furat-o!... Totuși, chinul mă biruie... Casc o dată, că s-aude peste masă, de unde, cu un zâmbet grozav:</p>
                  <p>— Mă rog, a nu se căsca!...</p>
                  <p>... Și citește... Și Mitică, de la spate, e fericit pe umerii bunului său amic, nenea Iancu.</p>
                  <p>... În sfârșit, la două și zece antemeridiane, introducția și două părți ale primului capitol s-au citit... Rămân așadar a se citi în viitoarele ședințe, după-masă, urmarea din primul, celelalte două capitole și concluziunea, apoi notele...</p>
                  <p>Toți s-au ridicat de pe fotoliuri... Aplauze...</p>
                  <p>S-au risipit straniile celeste visuri ale chinului trecut dincolo de marginile puterii de-nregistrare a conștiinței!... Scutur din umărul meu pe Mitică... Voi să mă ridic... Nu pot... Sunt amorțit... înțepenit... Amicul meu, reconfortat, mă ajută, făcând să-mi trosnească încheieturile... Sunt în picioare... Sărut mâna crudelei Grazielle... Mitică mă duce până la sanie.</p>
                  <p>— Draga Mitică, mulțumesc din suflet pentru buna ta invitațiune! am petrecut minunat - onoare ție!... zic eu cu un ton pe care filozoful meu îl înțelege până-n fund...</p>
                  <p>— De! nene Iancule; eu ți-am spus: așa e în lumea asta — a se plăti orce consumație!</p>
                  <p>— Mână, birjar!</p>
                  <p>E un ger!... Sania se dezlipește cu greu din loc și pornește scrâșnind, pe când amicul meu îmi strigă, râzând, infinitiv: </p>
                  <p>—Țal! nene Iancule!... a se revedea! </p>
                  <p>Mă-ntorc și-i strig și eu, categoric:</p>
                  <p>— A se slăbi, Mitică!</p>
               </div>
               <div type="div3">
                  <head>Mamă... </head>
                  <p>A fost odată un împărat și o-mpărăteasă sănătoși și voinici, dar tot mâhniți, fiindcă de aproape zece ani, de când se luaseră, duceau degeaba dorul unui copil măcar.</p>
                  <p>Venind vremea să plece împăratul la război departe, cum trebuie să se-ntâmple orcărui împărat într-o poveste, după ce și-a sărutat soția, i-a zis:</p>
                  <p>— Măria-ta, eu acuma plec și numa Cel-de-sus știe când m-oi întoarce. Să te găsesc sănătoasă! Dar să știi că la-ntoarcere trebuie să găsesc și copil în casă; de unde nu, pâine și sare cu mine nu mai mănânci! </p>
                  <p>Pe urmă a-ncălecat și a plecat cu oștile. </p>
                  <p>A trecut de la astea o lună... au trecut trei... cinci... aproape nouă — suna a pace — și nici un semn.</p>
                  <p>De grijă și de supărare, sta biata împărăteasa în odaia ei, fără să mai vază pe nimini decât pe o bătrână credincioasă, care o crescuse pe ea de mică, de când rămăsese fară mamă; sta închisă cu bătrâna, ofta și se jelea... Ce o să se facă ea când o da cu ochii de soțul ei?</p>
                  <p>Văzând că se prăpădește de atâta inimă rea, i s-a făcut bătrânei milă, și s-a gândit cum i-ar mai risipi gândurile negre. Și așa, într-o zi, pe la scăpătatul soarelui, a luat-o, și amândouă, îmbrăcate ca niște cocoane de rând, să nu le cunoască nimini, s-au dus la plimbare într-o pădure.</p>
                  <p>Acolo umblând ele încet, duse pe gânduri, iată că găsesc o țigăncuță zdrențeroasă și lihnită, stând jos pe o buturugă în acea singurătate, cu un dănciuc aproape gol în brațe... îi dedea țâță; el sugea și ea plângea.</p>
                  <p>— De ce plângi, fetico? a-ntrebat-o bătrâna.</p>
                  <p>— Cum să nu plâng, coconiță?... M-a amăgit hoțul, și după ce și-a bătut joc de mine, a fugit în lume și m-a lăsat să umblu așa, gonită de la părinți, cu pruncu-n brațe!... Nu mai mă țin picioarele de nemâncată... și pruncul nu vrea să știe — cere... Și n-am încai inimă să-mi fac seama singură: să-l omor și pe el și să mă omor și pe mine... că dă Dumnezeu prunci cui nu-i trebuie, la o păcătoasă ca mine, și la cine trebuie nu-i dă!</p>
                  <p>Împărăteasa a oftat adânc auzind vorbele astea atât de duioase.</p>
                  <p>— E băiat? a-ntrebat cocoana a bătrână. </p>
                  <p>— Băiat, săru' mâna!</p>
                  <p>— De câte luni?</p>
                  <p>— La noapte e de zece zile. </p>
                  <p>Bătrâna sta la gânduri o clipă și, pe urmă, zice:</p>
                  <p>— Fetico, ești tu cuminte?</p>
                  <p>— N-am fost pân-acuma, coconiță, sâru' mâna; da de-acu-ncolo, să fie ea a dracului care o mai...</p>
                  <p>De prisos să ne mai lungim la povestit cu de-amănuntul toate... Destul să spunem că, peste un an de la plecare, întorcându-se împăratul biruitor de la război, a găsit acasă mare mulțumire: cocon împărătesc de trei luni în vârstă, dar crescut cât unul de un an... și doica, o mândrețe de fată oacheșe, îmbrăcată numa-n mătăsării, ca orce doică de cocon împărătesc... și sânul!... și s-a bucurat foarte mult împăratul despre toate.</p>
                  <p>S-a făcut botez cu paradă mare și s-a-nveselit norodul întreg, că, firește, soarta împărățiilor este legată de a împăraților — și l-au botezat Florea-voievod.</p>
                  <p>Creștea voinicelul, și nu mai putea o lume după el, că, ce-i drept, mare minune de băiat! iar doica, la care mulți se uitau lung, le spunea:</p>
                  <p>— Ia, nu vă mai uitați așa, parcă n-ați mai văzut copil! să nu mi-l deochiați!</p>
                  <p>Când a ajuns băiatul la vreo șase anișori, împăratul a-nsărcinat pe un curtean de credință să-l învețe mânuirea armelor, călăria, înotatul, jocurile felurite și cântarea din harfă și din gură — în sfârșit toate câte trebuiesc pentru desăvârșirea unui tânăr care va să-mpărățească.</p>
                  <p>Doica, iubind foarte pe băiat, îl însoțea mereu la ceasurile de-nvățătură; astfel, învățătorul, care prețuia și el mult pe școlarul său așa de deștept și cu frumoase apucături vitejești, văzând-o zi cu zi, a ajuns să o placă atâta, încât, a răbdat cât a răbdat, până n-a mai putut, și a cerut-o în căsătorie; iar dânsa plăcându-l asemenea, că era om de seamă și mândru, și-l vedea că ține și el mult la băiat, bucuroasă l-a luat.</p>
                  <p>Și i-au cununat chiar împăratul cu împărăteasa, dându-le mare cinste și daruri scumpe.</p>
                  <p>Când a intrat în biserică mireasa — gătită de nună-sa sub ochii nunului — cu flori și beteală de aur în păru-i negru, cu chipul și trupul, și cu zâmbetul și mersul acelea, pășind așa de cuminte, nici îndrăzneață, dar nici sfioasă — a rămas toată lumea-ncremenită, nu altceva, că-n adevăr era o arătare.</p>
                  <p>Mai mulțumit ca oricine de această căsătorie a fost tânărul Florea-voievod; el îi iubea mult, și pe mama-doica și pe învățătorul lui; avea și de ce: și ei îl iubeau pe el destul.</p>
                  <p>Când îl vedeau aruncându-se pe cal sălbatec prins de coamă-n fuga mare, și când se-ntorcea cu calul, adineaori nebun, acu domolit și plin de spumă; când îl vedeau săgetând rândunica din zbor; când îl auzeau, pe urmă, cântând din gură și cu harfa, de te sfințea — amândoi soții nu mai puteau de mândrie, îl luau în brațe și-l sărutau, și femeia zicea:</p>
                  <p>— Mulți feciori de-mpărat or mai fi, da ca și ăsta al nostru, nu mai crez altul!... s-a isprăvit!</p>
                  <p>Au trăit ei așa cu toții, la curte, în bună pace, liniștiți și fericiți, fiecare cu partea și gândul lui, pân-a-mplinit Florea-voievod douăzeci și doi de ani — un flăcău ca un brad.</p>
                  <p>Dar într-o zi, iată că vine de la palat curteanul, învățătorul lui, acasă, și zice vesel:</p>
                  <p>— Știi tu un lucru, dragă nevastă?</p>
                  <p>— Știu, dacă mi-ei spune... </p>
                  <p>— S-a hotărât! îl însurăm pe Florea...</p>
                  <p>— Pe băiatul nostru?... cum asta?</p>
                  <p>— Ei! cum!... iac-așa, cum se-nsoară toți flăcăii.</p>
                  <p>— Cine-l însoară? </p>
                  <p>— Ei cine!... împăratul și împărăteasa. </p>
                  <p>— Cu cine?</p>
                  <p>— Cu fata unui crai vecin.</p>
                  <p>— Asta nu se poate! auzi? coșcogea fecior de-mpărat să ia o fată de crai... Asta nu se poate!</p>
                  <p>— De ce nu?</p>
                  <p>— Fiindcă trebuie să ia fată tot de-mpărat, pe potriva lui... Nu! asta nu se poate, în ruptul capului!</p>
                  <p>— Dar bine, femeie, dacă așa au hotărât părinții lui?...</p>
                  <p>— Or fi hotărât ei... Dar eu?... eu unde sunt? </p>
                  <p>Și repede s-a gătit și-nvăpăiată s-a dus la palat să dea ochi cu împăratul și cu-mpărăteasa, să-i întrebe: cum se poate, fără știrea și a ei, care l-a crescut pe băiat, să hotărască dânșii așa de soarta lui? și, răspicat, le-a spus că Florică al ei nu poate lua pe orcine, că lui Florică al ei trebuie pe puțin o fată de-mpărat; de unde nu, nu trebuie! că, slava domnului! tânăr e, frumos e, voinic e, fecior de-mpărat mare e! Are vreme să mai aștepte pân-o găsi una pe potriva lui.</p>
                  <p>Împăratul a zis una, împărăteasa două, doica nouă... au început să se-ntețească femeile la vorbă, și din vorbă la-mpunsături, și de-acolea, ceartă la toartă... împărăteasa, supărată de-atâta tevatură, ca s-o taie scurt, zice:</p>
                  <p>— În sfârșit, așa a hotărât politica măriei-sale împăratului, așa am hotărât eu — așa trebuie să se facă! destulă vorbă!</p>
                  <p>— Ba, nu!</p>
                  <p>— Ba, da!</p>
                  <p>Doica, înfierbântată grozav, a țipat o dată, ah! și a leșinat. </p>
                  <p>Sări, toți... O descheie la sân și dă-i cu oțet de trandafir. Vine și Florea:</p>
                  <p>— Mamă-doică!</p>
                  <p>Și-ncepe să se vaite ca un copil mic și să se bată cu pumnii-n cap:</p>
                  <p>— A răpus-o pe mama-doica!... Aoleu!... nu mai e de rană!</p>
                  <p>Împărăteasa — leșină și ea.</p>
                  <p>Împăratul, strașnic de turburat de toate astea, strigă:</p>
                  <p>— Eu stric, că m-apuc să vorbesc politică cu niște femei nebune!</p>
                  <p>Împărăteasa se deșteaptă și pleacă foarte mâhnită de asemenea cuvinte.</p>
                  <p>Se deșteaptă și doica; se uită la-mpăratul și, lovindu-se cu pumnul peste sânul gol, începe să se bocească flăcăului:</p>
                  <p>— Nu se poate, maică! nu voi, maică, moartă tăiată! Nu te dau, Florică, decât după fată pe potriva ta! Să nu mă faci de rușine, Florică mamă, că mă omor!</p>
                  <p>Florică o mângâie plângând și zice:</p>
                  <p>— Nu, mamă, nu! fără voia ta nu fac nimica! </p>
                  <p>Împăratul, ținând și el foarte mult la doică și auzind și vorbele băiatului, nu s-a-ndurat să le strice hatârul, și le-a zis:</p>
                  <p>— Dacă nu vreți voi, bine!</p>
                  <p>S-a făcut război pentru asta; căci craiul vecin, care avusese făgăduială de căsătorie pentru fiică-sa, n-a putut suferi o astfel de nesocotire. Războiul s-a sfârșit, ca toate războaiele, cu pace. Iar peste un an, plimbându-se pe la curțile din lume, Florea-voievod, însoțit de doica și de-nvățătorul lui, s-a dat în dragoste — că era ochios — cu o tânără vestită de frumoasă, fata unui împărat, mai mare chiar decât tatăl lui; și numaidecât între cele două curți s-a pus la cale căsătoria.</p>
                  <p>Când s-a făcut nunta aceea strălucită cu mari petreceri în grădinile-mpărătești, toată lumea s-a-nveselit; dar mai mult ca toți, doica.</p>
                  <p>A privit lung la mire și mireasă, cum se plimbau prin grădină, încet, strâns alături, șoptindu-și unul altuia cine știe ce nimicuri tinerești, i-a arătat soțului ei și, strălucindu-i ochii de mulțumire, a zis:</p>
                  <p>— Așa da, Floric-al mamei! așa-nțeleg și eu!... Să ia fiecare pe potriva lui!... așa trebuie!</p>
               </div>
               <div type="div3">
                  <head>Greu, de azi pe mâine... sau unchiul și nepotul</head>
                  <p>„Nu trebuie, domnul meu, să aibă omul judecăți extreme, fiindcă lumea trăiește din pornire, nu prin judecată. Omul cuminte, mai cu seamă având norocul să fie sus-pus, este totdeauna îngăduitor cu lumea lui; de aceea, avem și vorba veche foarte înțeleaptă: lumea n-o putem îndrepta cu umărul. Fiecare dintre noi vede lipsurile și cusururile societății noastre; fiecare este dator a căuta să le constate, să acopere lipsurile și să depărteze cusururile, și-ncet-încet, fiecare luptând în sfera lui de acțiune, să realizăm cu toții, dacă nu idealul unei societăți, măcar o societate mai cioplită, mai cuminte și mai morală. Firește, când vedem atâtea nedreptăți, atâtea prostii și greșeli, atâtea fapte urâte, unele deplorabile, altele ridicule, se revoltă în noi dreapta judecată, și fiecare dintre noi, după putere, protestează și-ncearcă să-nfiereze răul. Dar să nu credem vreodată că protestările și opintirile noastre vor face să sară lumea din făgaș deodată, și, de unde se zbătea-n mocirlă, să iasă curată și să pornească pe calea cea bună și dreaptă. Greu și foarte-ncet, stimatul meu domn, se dezrădăcinează obiceiurile și năravurile vechi... Cu toporul, se curăță pădurea; lumea se curăță cu vremea și cu răbdare... nu așa, de azi pe mâine!..."</p>
                  <p>Cam astfel de predică am ținut eu odată între patru ochi unui bărbat foarte sus-pus, și — deși, în naivitatea mea, credeam că am să-l ating și să obțiu de la el, nu vreo nedreptate, ci dreptate — mi-am răcit gura degeaba...</p>
                  <p>Un bărbat excesiv de scrupulos — o adevărată anomalie într-o vreme și într-o societate, care, dacă ne putem exprima astfel... — în fine, scrupulos prea din cale-afară!</p>
                  <p>Și ce așa de mare hatâr îi ceream?... Judece orcine. Săptămâna trecută, venise la mine o vară bună a ilustrului meu... E o femeie foarte de ispravă; a rămas văduvă de tânără cu o pensioară de la bărbat, și n-a mai vrut să se mărite, ca să-și poată îngriji de copil, un băiat. A muncit, l-a crescut și, după atâta necaz, l-a văzut flăcău mare cu... cariera lui. Ceea ce e ciudat e că femeia asta are toate calitățile de inimă (cum ar zice un autor de novele, iubitor de amănunte psihice), toate calitățile morale; dar despre cele intelectuale, dacă vrem să fim drepți, trebuie să spunem că natura a fost foarte vitregă în privință-i... Și cu toate astea, femeia și-a crescut băiatul foarte bine; e un tânăr model: aplicat la-nvățătură; examene strălucite — cam timid — asta nu face nimica: puțină timiditate nu șade rău unui tânăr când face în lume cei dântăi pași.</p>
                  <p>Cum spusei, cucoana a venit să mă roage să merg la văru-său, bărbatul cel sus-pus, să-l rog a proteja pe băiatul ei, care de șase luni s-a întors din străinătate cu diploma de doctor în drept și... nu poate căpăta o slujbă cât de mică.</p>
                  <p>— Bine — zic — de ce nu te duci d-ta în persoană? îți este văr bun, și știu cât datorește părinților d-tale care l-au ajutat pe vremuri să ajungă așa de sus.</p>
                  <p>— M-am dus de trei-patru ori; dar mă tot amână; și, drept să-ți spun, o dată... nici n-a vrut să mă primească; nu mai îndrăznesc.</p>
                  <p>— De ce nu se duce tânărul? ca nepot.</p>
                  <p>— S-a dus o dată; dar l-a primit foarte brusc... și cum e el timid, nu mai are curaj să meargă...</p>
                  <p>— Atunci lasă — zic — mă duc eu...</p>
                  <p>Și m-am dus.</p>
                  <p>Ilustrul, care mă primește totdeauna bucuros, ca să mă bată pe umăr cu multă bunăvoință protectoare, de la primele mele cuvinte în favoarea nepotului său, mi-a răspuns:</p>
                  <p>— <hi rend="italic">Mon cher</hi>, trebuie să isprăvim odată cu sistema asta nenorocită: care cum vine din școală cu un petec de hârtie, nici nu știe să se șteargă bine la nas, și pretinde a-nvăța bărbieria pe capul statului, cu leafă și diurnă din buget! Să meargă tânărul să muncească; să se lupte cu lumea! Până când, orce tânăr, cum iese de la țâța mamei, să treacă la țâța școalei, și pe urmă, de la țâța școalei, la țâța bugetului? D-ta înțelegi că nu mai merge cu vechea sistemă: românul să se nască bursier, să trăiască funcționar și să moară pensionar... E vreme să isprăvim odată...</p>
                  <p>— Dar, în fine — zic—un băiat așa de distins... și nepotul dumitale...</p>
                  <p>— A! mă-ntrerupe ilustrul meu; un cuvânt mai mult... Trebuie să isprăvim odată si cu nepotismul!... Am fost și voi fi totdeauna contra nepotismului — este iar o bubă înveterată a societății noastre, o gangrenă a statului nostru, un dar funest pe care ni l-a lăsat epoca de neagră și infamă memorie a fanarioților!... Nu pot face nimic pentru protejatul d-tale, tocmai că mi-e nepot... Iartă-mă, am scrupulurile mele de conștiință...</p>
                  <p>— O, doamne! am exclamat.</p>
                  <p>Și i-am ținut predica arătată mai sus. Pe urmă nu m-am lăsat și i-am adăogat:</p>
                  <p>— În fine, și eu sunt contra nepotismului, contra acestui nărav străvechi, de care este atât de bolnavă societatea noastră; și nu pot decât aplauda pe un bărbat de stat, care are, ca d-ta, în programul său, stârpirea acestui dar funest pe care ni l-a lăsat mizerabila epocă a infamelor domnii fanariote; dar dacă trebuie să fim cu toții contra nepotismului, asta nu însemnează, cred eu, că trebuie să fim și contra nepoților. Înțeleg, pe nepoți să nu-i protejăm îndeosebi; dar să-i persecutăm fiindcă ne sunt nepoți!... Atunci, la nașterea fiecărui român, părinții ar trebui să se roage lui Dumnezeu:„Ferește, doamne, pe acest copil al nostru să n-ajungă vreun unchi al lui la putere!”</p>
                  <p>— Nu zic asta! mi-a răspuns ilustrul.</p>
                  <p>— Apoi, atunci, poate că are acest nepot vreun cusur ca om; căci, din faptul că întâmplarea l-a făcut nepotul d-tale, nu-i poate face nimini vreo vină... Și firește, dacă are protejatul meu vreun cusur, atunci altă vorbă... Aș dori însă să știu... </p>
                  <p>— Nu! zise cam nehotărât ilustrul; nu pot spune că are vreun cusur... dar... dar... oarecare veleități și pretențiuni de personalitate... de independență... de autoritate... cum am zice, fumuri juvenile... fiindcă așa sunt toți tinerii din ziua de azi... își închipuiesc că-n fața unei diplome, cu care vin de pe băncile școalei, are să le cază toată lumea-n genunchi și să-i urce-n cap... Asta nu merge!... Un tânăr trebuie să fie modest... În fine, deocamdată nu sunt locuri... Mai e vreme... e tânăr, poate să mai aibă răbdare... om mai vedea... să ne mai gândim...</p>
                  <p>„A! zic eu în gândul meu... atunci, partida nu-i pierdută!...” Și, prezentându-mi umărul să mi-l bată cu bunăvoință protectoare, am salutat cuviincios pe ilustrul meu, și imediat m-am dus drept la nepotu-său.</p>
                  <p>— Tânărule — i-am zis — viu acuma de la unchiul d-tale, pe care desigur d-ta l-ai cam supărat...</p>
                  <p>— Eu? cu ce?</p>
                  <p>— Cu ce? cu ce? știu eu?... poate cu... oarecare veleități, or pretențiuni de personalitate... de independență... de autoritate... cum am zice, iartă-mă, fumuri juvenile... căci așa sunteți toți tinerii din ziua de astăzi... vă-nchipuiți că-n fața unei diplome, cu care veniți de pe băncile școalei, are să vă cază toată lumea-n genunchi și să vă urce în cap... Asta nu merge !... Un tânăr trebuie să fie, cum să zic?... modest...</p>
                  <p>— A! zice tânărul; am înțeles... Da! dumnealui, fiindcă dispune de putere și este unchiul meu, ar voi să renunț la scrupulurile mele de conștiință, să mă fac unealta oarbă a unor rancune de partid! În schimbul unui mizerabil salariu de magistrat inferior, să mă pretez la o infamie... la o înscenare contra unui adversar politic al regimului dumisale! Dar până când cu sistema asta a persecuțiunii? până când cu această bubă înveterată a societății noastre? cu această gangrenă a statului nostru? cu acest dar funest...</p>
                  <p>— ... pe care — îl întrerup eu — ni l-a lăsat epoca de neagră și infamă memorie a fanarioților!...</p>
                  <p>— Neapărat!... </p>
                  <p>— Ia ascultă-mă, tânărule, zic eu... Știi cât am ținut la răposatul d-tale tată, bunul meu prieten, știi cât țiu la mama d-tale și la d-ta, ascultă-mă...</p>
                  <p>Și-i repet, cu mici modificări de circumstanță, predica neroadă pe care am ținut-o adineaori și lui unchiu-său, începând cu: „Nu trebuie să aibă omul judecăți extreme, fiindcă lumea trăiește din pornire, iar nu prin judecată... lumea n-o putem îndrepta cu umărul... etc.” și sfârșind cu: „Greu și foarte-ncet, tânărul meu amic, se dezrădăcinează obiceiurile și năravurile vechi... Cu toporul, se curăță pădurea... lumea se curăță cu vremea și cu răbdare, nu așa, de azi pe mîine!...”</p>
                  <p>— În sfârșit — i-am adăogat — eu te povățuiesc părintește să mai mergi pe la unchiul d-tale, care am înțeles că te iubește mult...</p>
                  <p>— Eu? la el?</p>
                  <p>— Da, d-ta, la dumnealui, firește; că așa se cuvine: ăl mai mic la ăl mai mare... și... să nu-l mai iei așa de sus... cu darul funest de pe vremurile de neagră memorie... Să-i dăm odată dracului pe fanarioți, să nu mai pomenim de ei! Acu, slavă domnului! suntem regat independent!...</p>
                  <p>— Niciodată, domnul meu!... sunt scrupuluri de conștiință peste care nu se calcă! Im-po-si-bil!</p>
                  <p>Care va să zică, și cu nepotul, mi-am răcit gura degeaba, ca și cu unchiul...</p>
                  <p>Un tânăr excesiv de scrupulos — o adevărată anomalie într-o vreme și într-o societate, care, dacă ne putem exprima astfel... în fine, scrupulos prea din cale-afară!</p>
                  <p>Am renunțat dar, cu părere de rău, a mă mai amesteca în această delicată afacere de familie... Cu oameni așa de căpățânoși în privința scrupulurilor de conștiință, nu e nimic de făcut...</p>
                  <p>A trecut câtăva vreme după nereușita tentativelor mele diplomatice, pe care aproape le uitasem — când...</p>
                  <p>Citim în micul Ecoul patriei, ebdomadar din urbea X..., titlu mare pe prima pagină:</p>
                  <quote>„ <hi rend="italic">Panamaua de la noi!... Potlogăriile foastei administrații!... Mișeliile se dau la lumină!... Jaf în avutul public!... În sfârșit!... Jos masca!... Hoții la pușcărie!...</hi>”</quote>
                  <p>Citim apoi în Glasul țării, tot mic, tot ebdomadar, tot din urbea X..., titlu tot mare și tot pe prima pagină:</p>
                  <quote>„<hi rend="italic">Mișeleasca înscenare!... Goana infamă contra cetățenilor onorabili!... Regimul proscripțiunilor și al terorii!... Cetățeni fruntași închiși ca tâlhari în ajunul alegerilor!... Ministrul fără de lege!... Procurorul zbir!... Nedemnul nepot demn de unchiul nedemn!... Vom vedea!... Sunt judecători la Berlin!...</hi>”</quote>
                  <p>N-am avut curiozitatea să văd cine or fi potlogarii, nici ministrul, nici procurorul...</p>
                  <p>Mai la urmă, ce-mi pasă mie!... dacă sunt judecători la Berlin!...</p>
               </div>
               <div type="div3">
                  <head>Monopol... </head>
                  <p>Apărut în 1907</p>
                  <p>În vara anului 1907, aflându-mă în străinătate și având în țară daraveri, m-așez în trenul Berlin-București, cu gândul să m-abat o zi-două pe la Iași, unde să vizitez pe niște vechi și buni prieteni, familia Ronetti Roman. </p>
                  <p>A doua zi, mă cobor în gara Pașcani la 12.30 p.m. Numaidecât întreb cu respect pe un domn impiegat de mișcare foarte tânăr, care poartă o șapcă prea matură, odinioară desigur stacojie, "pe ce linie este tras trenul ce trebuie să plece peste câteva minute spre Iași"... Domnul impiegat îmi răspunde politicos că, "în legătura cu Berlin- București, pleacă din Pașcani spre Iași numai un tren, la 4.10, cu sosirea la 6.5 p.m.".</p>
                  <p>– Dar...</p>
                  <p>– Știu, mă-ntrerupe ghicindu-mi gândul, este și un tren cum vrei dumneata; dar acela nu umblă...</p>
                  <p>– Este, dar nu umblă?</p>
                  <p>- ...nu umblă decât pe <hi rend="italic">zezonul</hi> băilor.</p>
                  <p>– Am înțeles, răspund eu pe jumătate domirit.</p>
                  <p>Firește, e prea de timpuriu, înainte de sfârșitul lui mai, să-nceapă băile... Dar nu știam să fie acuma și-n Berlin pătimași cari vin să se caute la băile din Iași.</p>
                  <p>Trei ceasuri și jumătate în Pașcani - cam prea mult!... Dar ce pitoresc!</p>
                  <p>Ce glodăraie și colbăraie!... Ce abdomene de copii malarici! și se joacă și râd - cam trist, dar tot râd!... Ce grav municipalul care ține ordinea la fântâna din piața gării, unde se-mbulzesc multe vite însetate!... Ce jigăraie de câni costelivi cu ochii rătăciți și coada-ncârligată înspre pântece, furnizori ai amicului meu doctorul Lebel!... Și, cu tot regimul nostru protecționist, nici o fabrică de mănuși  în tot ținutul!... Ai de ce să ți se rupă inima - de mila oamenilor, firește, după a vitelor și a câinilor. Bine că avem o S.P.A.; să speram ca încet-încet, cu vremea, vom ajunge s-avem și o S.P.O.</p>
                  <p>4.10... Am pornit. Mergem și înaintăm domol în sus spre Ruginoasa, și ne apropiem de culme.</p>
                  <p>Soarele, aplecându-se către piscurile Ceahlăului, se ascunde după grămezi uriașe de nouri, cari se tot ridică una peste alta venind dimpotrivă, pe când largile adâncături din dreapta urcușului nostru se-nvăluiesc treptat în umbră.</p>
                  <p>Blânda melancolie a țarinelor moldovenești - un cântec de neam mâhnit, din glas copilăresc, ajungând la mine limpede din de-departe vale - închipuirea marelui sinistru de acum doua luni - apropierea de Iași... Apoi dulci amintiri din zilele primei nesocotite tinereți - gândiri amare din pragul cu deșarte regrete al bătrâneții... Toate mă-mpresoară, și care de care luptă să mă-ngenunche și să mă copleșească... Pe lângă astea, suflarea de monstru astmatic a locomotivei și țăcănitul din ce în ce mai obosit al roatelor... E penibilă mișcarea în alt <hi rend="italic">tempo</hi> decât al sufletului...</p>
                  <p>În sfârșit, tica-taca, încetinel, ajung cu voia lui Dumnezeu joi seara, 24 mai, în gara Iași, unde sunt întâmpinat nu se poate mai frățește de prietenii mei.</p>
                  <p>Mă gândesc, cum sunt obosit de drum și de atâtea impresiuni, să mă duc repede la baie; dar îndată mi­aduc aminte de șapca odinioară stacojie: nu s-a deschis încă "zezonul". Mă mulțumesc să mă spăl la bunele mele gazde cu apă de Vichy-Celestins; apa comună de Iași e mult mai gustoasă și mai hrănitoare, dar costă mai scump și cam irită pielița, mai ales vara.</p>
                  <p>
                     <lb/>E, cum spusei, la sfârșitul lui mai. Găsesc iubitul meu Iași în tremurul alegerilor generale... Ce febră! peste 43 de grade; aproape să se coaguleze albumina!</p>
                  <p>Fierbe lumea de grija cea mai mare ce poate - cum să zic? - poseda pe un adevărat român - așa­numita despuiare a scrutinului... Scrutinul este pentru noi modernii,  adică românii moderni, un fel de zeu care s-arată în toată maiestatea lui despuiat: <hi rend="italic">Apollo resplendescens...</hi>
                  </p>
                  <p>Ziua de vineri, 25 mai, mi-o consacru deci de dimineață să vizitez redacția <hi rend="italic">Opiniei</hi> (o instalație în adevăr europeană; chiar un telefon; cam năzuros - e încă june), unde, în calitatea mea de confrate mai în vârstă, sunt primit cu destulă considerație. De aci, voi să contemplu apariția zeului - pe un potop de ploaie; să crezi că s-au rupt băierile firmamentului.</p>
                  <p>De cu noaptea a-nceput a turna, și toarnă... Piețele, ogrăzile, locurile virane sunt mări și lacuri; ulițele, fluviuri și niagare... Caii înoată; birjile plutesc; tramvaiele par niște vaporașe de curse intraurbane ca la Hamburg.</p>
                  <p>Mă plâng unui amic, impiegat superior, om cu carte, de furia elementului.</p>
                  <p>– Las', coane Iancule - îmi zice - ploaia aiasta-i bună după atâtea călduri <hi rend="italic">dropicale</hi>!</p>
                  <p>Și mă conving că are omul toata dreptatea... De trei ori binecuvântat, diluviu!</p>
                  <p>1) <hi rend="italic">ad rem:</hi> căldurile au fost, ce-i drept, foarte tari și înainte de vreme;</p>
                  <p>2) <hi rend="italic">ad locum:</hi> se spală Iașii; nu-i vorbă, Iașii sunt un târg tare curat; dar orșicât, cineva, cât de curat să fie, tot nu strică să se și spele din când în când; măcar dacă nu se spală singur, să se lase spălat, și</p>
                  <p>3) <hi rend="italic">ad personam:</hi> servitoarea bunelor mele gazde a avut ingenioasa inspirație să pună la gurile zgheaburilor toate cofele și putinile din casă... Las să se premenească umplutura de mai multe ori până curge limpede de tot, și mă spăl bine cu apă de ploaie - excelentă pentru pieliță.</p>
                  <p>Din adâncul sufletului zic: Domnul fie lăudat! el, care ne trimite răcoare după călduri tropicale; care ne spală câteodată cu d-a sila; care ne dă apă așa de ieftină, mult mai ieftină decât cea de Vichy - o bagatelă.</p>
                  <p>
                     <lb/>Mă aflu, cum zisei, la <hi rend="italic">Opinia</hi> înainte de amiazi. După ce, ca musafir îmi fac datoria să țin pe tinerii confrați vreo trei sferturi de ceas, cu palavre, încep a pricepe că le cam stau pe suflet... Eu n-am treabă; toată ziua mi-e de petrecere; pe când ei ard în toiul bucătăriei, unii cu condeiele-n mână, altul cu telefonul la ureche, celălalt cu nasul în listele electorale... în trei-patru ceasuri trebuie s-apară foaia.</p>
                  <p>– Domnilor - zic - de-acu vă las.</p>
                  <p>– Dar de ce te grăbești, coane Iancule?... de ce nu mai stai oleacă, olecuță?</p>
                  <p>Olecuță! diminutivul acesta îmi pare un categoric superlativ.</p>
                  <p>Tineri politicoși! nu-mi ascund pălăria, nici umbrela, nu-mi fac nici o violență... Mă lasă să plec... E și vremea. În față, la Mitropolie, sună 5 antemeridiane... La 12 fix ziua, sună în față la Mitropolie 5 antemeridiane; la 12 fix noaptea, 5 postmeridiane - dar foarte regulat.</p>
                  <p>Am plecat, spre marele regret al confraților, pe când potopul se-ntețește din ce în ce. Mă urc în luntrea mea cu un triton bătrân care tușește strașnic și strănută... Simptome alarmante la așa vârstă... Se vede bine că, în atribuțiunile amicului nostru doctorul Jocu, nu intră și inspectarea animalelor marine.</p>
                  <p>- <hi rend="italic">Avanti, gondoliere!</hi> strig.</p>
                  <p>Bravul gondolier îi trage câteva tritonului cu coada lopeții. Bălăcind contra torentului, navigăm încet-încet la deal.</p>
                  <p>Unde să merg? La Smirnov, or la Ermacov? Sunt amândoi imperfecți; dar la primul merge colegiul I; eu merg la colegiul II, cu intelectualii. Oprim la Ermacov. Debarc. Am călcat pe pământ ferm.</p>
                  <p>Sui scăricica, intru, când... simt că-mi fuge pământul de sub picioare și, cât p-aci, dacă nu sare cineva repede să m-apuce, dau să cad pe spate înapoi afară, în valuri. Ca fulgerul mă sageată un gând sinistru: un atac de dambla!... Sunt pierdut!... Dumnezeule! aibi milă de familia mea rămasă departe în străine locuri... Ce bucurie pe mine când cu toată supărarea gleznei din pricina alunecării, aflu, după primul moment de groază, că damblaua mea a fost numai niște sâmburi de măsline risipiți - pi gios!</p>
                  <p>Dugheana e plină de amici, toți funcționari publici și profesiuni liberale. Așteaptă aci de mult să se oprească  potopul, și, așteptând, ca să le pară timpul mai scurt, iau aperitive, țuică, mastică, pelin, mișmaș și gustă mezeluri, salam, ghiudem, cașcaval, măsline...</p>
                  <p>Firește, mai cu samă cum sunt vesel că n-am avut dambla, intru și eu în combinație.</p>
                  <p>...Și aperitive, și mezeluri, și vorbă, și discuție asupra "situațiunii dificile în care se găsește țara în urma tristelor evenimente, ca să zicem așa, și-n fața atâtor reforme ce această situațiune le reclamă imperios dacă ne putem pronunța astfel", și apoi "asupra trecutului, prezentului și viitorului, ideilor și programului fiecărui ales și fiecărui candidat" - și dezbateri, și vorbă, și aperitive, și mezeluri, și aruncăm sâmburii - pi gios!...</p>
                  <p>Dar e unu și jumătate; m-așteaptă la dejun. Am stat aci un ceas și mai bine! Vezi cum trece de ușor vremea vorbind despre chestii grele!... Cu multă prudență, de teama unui al doilea atac, mă mișc și vreau să-mi plătesc consumația. Dar amicii protestează: astăzi este rândul de plată al amicului X..., care a repurtat, ca orator la o întrunire electorală, un fenomenal succes...</p>
                  <p>Încă un rând de aperitive și măsline, și aruncăm sâmburii... Eu mă lipesc bine cu talpa de dușumea... și încă un rând... cel din urmă! și măsline, și aruncăm...</p>
                  <p>– Socoteala! în total!</p>
                  <p>Nu-i mult! Mezeluri și măsline, 3.15; băuturi, 17.05; total 20.20.</p>
                  <p>Amicul X..., după ce plătește galant, se suie în gondolă cu mine; locuiește în drumul meu, pe un <hi rend="italic">canaletto</hi>- să-l las acasă.</p>
                  <p>Pornim.</p>
                  <p>– Coane Iancule - îmi zice - 'm par' rău amu, după su'cesul meu, c-am cedat și nu mi-am pus cand'atura!</p>
                  <p>Face iconomie de silabe, probabil fiindcă mai avem puține momente de petrecut împreună; vrea omul cât mai scurt să-mi spună cât mai multe. Și, cum se clatină gondola pe valuri, amicul adaogă:</p>
                  <p>– Aveam o ide' de refo'mă... Nu mai me'ge, monșăr, cu țaranii... S' bețivl!... T'eb'e un mo'opol al... ac'... (gondola se clatină) al... <hi rend="italic">ac'cololul</hi>  ui!...</p>
                  <p>Ne-am oprit. Ne pupăm în gondolă ca doi patricieni de pe timpul ilustrului doge Francesco Morosini. Se dă jos încetinel pe trotuarul plin de apă și intră, leoarcă de ploaie, pe portalul bătrânului său <hi rend="italic">palazzaccio.</hi>
                  </p>
                  <p>– Ia sama (îi strig), pe <hi rend="italic">San Giovanni, padrone mio!</hi> nobilul meu senior, să nu-ți fi rămas vreun sâmbure de măslină pe talpă!</p>
                  <p>El se-ntoarce-n loc, smulge cu vârful degetelor o sărutare unsuroasă de pe buze și mi-o aruncă magnific din depărtare.</p>
                  <p>
                     <lb/>Sunt opt ceasuri și trei sferturi... Gondola așteaptă... Îmi iau rămas bun de la grațioasa mea gazdă și plec cu Ronetti Roman la gară.</p>
                  <p>După ce-i mulțumesc de afectuoasa primire, urc în vagon.</p>
                  <p>Amice - zic - știi d-ta cu ce mă duc eu de la Iași la București?</p>
                  <p>- ...Cu trenul.</p>
                  <p>– Da, cu trenul, firește; dar nu numai cu trenul, merg și cu o idee...</p>
                  <p>- ?....</p>
                  <p>- ...O idee de reformă!</p>
                  <p>- !?...</p>
                  <p>– Trebuie de înființat numaidecât un monopol al <hi rend="italic">ac'cololului...</hi>
                  </p>
                  <p>Trenul s-a pus în mișcare... M-aplec pe ușa vagonului:</p>
                  <p>- ...la sate!... pentru rurali!</p>
               </div>
               <div type="div3">
                  <head>O cronică de Crăciun...</head>
                  <p>Într-o urâtă dimineață, pe la sfârșitul lui noiemvrie — ploaie, ninsoare, vifor, să nu scoți un câne afară din bordei — chem pe cel mai încercat colaborator al Revoltei naționale și-i zic:</p>
                  <p>— Stimate domnule Caracudi, dumneata, care de atâta timp ne-ai dat ca reporter dovezi de strălucită imaginație, ești designat să faci ziarului nostru un important serviciu.</p>
                  <p>— Care, domnule director?</p>
                  <p>— Scoatem de Crăciun un număr „literar, științific și artistic". Avem în sertare destulă materie; vom face o frumoasă selecțiune. Ne lipsește numai cronica specială pentru sărbătoarea nașterii... Ce zici?</p>
                  <p>— Cu plăcere...</p>
                  <p>— Crăciunul cade luni; trebuie să apărem cel mai târziu joi la 21 de dimineață... Un numar de lux, îngrijit, nu rasolit ca numerele cotidiane; bine aranjat, tipărit frumos și nu ciuruit de greșeli...</p>
                  <p>— Binențeles; ...dar...</p>
                  <p>— Dar ce?...</p>
                  <p>— ...Ia priviți afară, ce vreme! </p>
                  <p>În adevăr, e un vifor strajnic.</p>
                  <p>— Ce are-a face vremea — zic eu — cu cronica noastră?</p>
                  <p>— Nu prea are; dar... mă cheamă părintele la masă; mereu îmi face semne: i-e foame — s-a sculat de dimineață.</p>
                  <p>Părintele este socrul confratelui. Domiciliază împreună, tocma peste drum de redacția noastră, în curtea bisericii Sf. Ion. De pe prispa caselor se vede drept în redacția noastră, și viceversa, firește. Vara, când ținem ferestrele deschise, îl cheamă reverendul pe ginere-său din gură: „Ignate, gata!" Iarna, îi face semne. De aceea, Caracudi lucrează totdeauna la masa de la fereastră.</p>
                  <p>— Prin urmare — zic — nu te mai țiu... ne-am înțeles: o cronică de Crăciun — „Betleemul, staulul, ieslea, steaua, magii ș. cl." — nici mai lungă de trei, nici mai scurtă ca două coloane... Mi-ai luat măsura, ca un bun ciubotar ce ești, calapodul mi-l cunoști... încalță-mă, iubite confrate, încalță-mă frumos!</p>
                  <p>Drept orce răspuns, iubitul confrate deschide fereastra, pe unde dă năvală-năuntru ca un vrăjmaș viforul d-afară, și strigă tare peste drum:</p>
                  <p>— La moment! să puie ciorba!</p>
                  <p>Apoi mă salută și iese.</p>
                  <p>De prisos să fac istoricul căsniciei excelentului nostru colaborator. Mă mărginesc a reproduce câteva documente, după Revolta națională, în ordinea lor cronologică; sunt ieșite toate din pana interesatului, prin urmare mai presus de orice bănuială de parțialitate:</p>
                  <quote>„Aflăm cu deosebită plăcere că aseară, 11 ianuarie, s-a celebrat, în biserica Sf. Ion, căsătoria valorosului nostru colaborator Ig. Caracudi cu gentila domnișoară Florica, eminenta profesoară de istorie, fiica sf.-sale părintelui stavroforul Pantelie Bîrzescu.</quote>
                  <quote>Nuni au fost simpaticul și iubitul nostru maestru, directorul Revoltei naționale, cu grațioasa sa consoartă.</quote>
                  <quote>Felicitările noastre cele mai călduroase.”</quote>
                  <p>Cătră finele aceluiași an, la 21 dechemvrie, a doua zi de sf. Ignat, Revolta inserează în fruntea informațiunilor:</p>
                  <quote>„Aflăm cu deosebită plăcere că gentila doamnă Florica Ig. Caracudi, eminenta profesoară de istorie, a dat aseară naștere unui drăgălaș băiețel <hi rend="italic">Traian</hi>.</quote>
                  <quote>Fericită coincidență! în aceeași zi, norocosul tată, valorosul nostru colaborator, d. Ig. Caracudi, a împlinit 35 de ani.</quote>
                  <quote>Felicitările noastre cele mai călduroase."</quote>
                  <p>Peste un an și două luni, iar „aflăm cu deosebită plăcere”, minus „fericita coincidență”, și-n loc de Traian, <hi rend="italic">Decebal</hi>.</p>
                  <p>După un an și o lună, întocmai; dar, în loc de Decebal, <hi rend="italic">Aurelian</hi>. La anul în cap, asemenea; însă, în loc de Aurelian, <hi rend="italic">Mircea</hi>. </p>
                  <p>Nu trec bine unsprezece luni, și iar „aflăm”; numai, în loc de Mircea, <hi rend="italic">Dan</hi>.</p>
                  <p>Pe toți, de la Traian până la Dan inclusiv, eu i-am botezat. Care va să zică, vine că suntem rude prin alianță cu familia Caracudi și cu părintele stavroforul; de aceea, sf.-sa îmi zice: „n’ne Iancule!”</p>
                  <p rend="center">*</p>
                  <p>După plecarea valorosului, caut să-mi aranjez materiile din sertare pentru numărul de lux... Ia să vedem ce putem stoarce cu foarfeca, această presă idraulică a redacției.</p>
                  <p>
                     <hi rend="italic">Artă fără tendință și tendință cu artă</hi>, sau <hi rend="italic">Artă cu tendință și tendință fără artă</hi> — 65 de file, cu <hi rend="italic">va urma</hi> — studiu estetic de palpitantă actualitate!</p>
                  <p>
                     <hi rend="italic">Rolul presei ca a patra putere în statul constituțional modern</hi> (sfinte Ignate!) — 77 de file, și firește cu <hi rend="italic">va...</hi>
                  </p>
                  <p>
                     <hi rend="italic">În pustiul lumii mari</hi>, novelă — o sută de file, format ministerial, foarte mărunt și clar scrise, fără cea mai mică ștersătură sau îndreptare... Asta nu poate fi supusă presei idraulice: totul, silabă după silabă, trebuiește cu scumpătate respectat... Vom da numai începutul în numărul special, și <hi rend="italic">va urma</hi> în numerele cotidiane, vreo treizeci de foiletoane duble — un noroc pentru Revolta!... Admirabilă povestire!</p>
                  <p>
                     <lb/>
                     <hi rend="italic">În pustiul lumii mari</hi> este istoria unui băiat de la țară, care, după ce face studii înalte, la noi și-n Europa, ajunge profesor în mare vază la București. Suflet curat, plin de avânt, de iluziuni și de ideal, ca orice copil sănătos din popor, caută în lumea mare, unde este introdus de un coleg sceptic — lume putredă de corupție — un suflet, să-l înțeleagă... în zadar!... Măști pe obrazuri; în inimi, perfidie! fard și minciună! chloroză și parfum! putrigai în poleială!</p>
                  <p>Dezgustat de acest „pustiu”, se duce-n vacanța mare acasă, la țară, de unde a plecat așa de demult. Acolo, i se redeșteaptă toate amintirile sfintei copilării: i le povestesc cu drag și pe rând, fiecare cu glasu-i particular, căsuța părintească, hanul, aria, pătulul, moara, pârâiașul, clopotele de la biserică și de la gâtul vitelor ce se-ntorc seara-n sat; apoi, potecuțele, păduricea, dealul, valea, soarele, luna, stelele, cântecul pasărilor sălbatice și domestice; în fine, picăturile de ploaie, adiarea vântului, miresmele fânețelor șcl.</p>
                  <p>Încântat de atâtea tainice povestiri, el se-ntâlnește la horă, într-o duminică, cu Neacșa, fată vânjoasă, roșie ca un bujor și „nefardată", care nu știe franțuzește, nici nu dansează bostonul și cake-walk; dar care vorbește o românească pură, plină de farmecul originalității folclorice, și joacă hora și bătuta, brâul și chindia, de dârdâie pământul, până dă de mal pe toți flăcăii satului, ba și pe alții, veniți de prin satele vecine de dor să joace cu dânsa...</p>
                  <p>El, transportat, supunându-se unei mișcări „lăuntrice", îi face un compliment — ea, asudată, îi arde o palmă; el se vâră s-o ia-n brațe — ea îi trage un pumn în falcă; el se-ndeasă mereu s-o sărute — ea îi zice: „O! călca-te-ar!" și-i dă un brânci de-l aruncă grămadă în șanțul drumului... El se scoală d-acolo zdruncinat, oftează din adânc, se scutură frumos, merge drept la tatăl Neacșei — moș Oancea Tureatcă, un bătrân român neaoș, cuminte și vesel, vestit pentru păcăliturile și glumele lui, șapte poștii de jur împrejur — și... cere mâna bujorului de fată.</p>
                  <p>E estetic, fiind natural și logic... Ceea ce se numește <hi rend="italic">le coup de foudre</hi> (dragoste ca trăsnetul) se explică mai mult decât la orașe la țară, unde nu se pomenește încă de paratonere... Mâna cerută este, după nazurile de rigoare ale copilei, acordată... Nuntă mare cu descripția amănunțită a tutulor străvechilor datine române, atât de originale și de pitorești... Și eroul e fericit.</p>
                  <p>„Uf! am scăpat de pustiul lumii!” </p>
                  <p>Zicând acestea, dă să-și îmbrățișeze nevasta, de față cu atâția veseli nuntași.</p>
                  <p>„Astâmpăr'te, mă! loì-te-ar!...” zice pudică Neacșa, ferindu-se de indiscreta pornire a legitimului și repezindu-l cât colo...</p>
                  <p>Toți nuntașii fac mare haz, iar înțeleptul bătrân, moș Oancea Tureatcă, un fel de „povestea vorbei” în carne și-n oase, zâmbind cu adânc înțeles, șoptește:</p>
                  <p>„Vezi ce face pustia de dragoste, vere?... Aolică, ce-am ajuns, să iubim pe subt ascuns!”</p>
                  <p>Și așa se sfârșește frumoasa povestire la fila o sută — prea degrabă!... păcat!</p>
                  <p>Desigur nu sunt un om mulțumit de sine însuși... înțeleg destul de bine cu cât de nesuficiente mijloace m-au înzestrat zânele ursindu-mă carierii pline de-nalte răspunderi, nobilei misiuni de publicist român. Cu toate astea, niciodată n-am simțit sub coastele din stânga dureroasa (după cât văd la alții) rozătură a viermelui invidiei. Slavă ție, doamne ! în inima mea destule rele au putut încăpea; dar n-a fost locșor într-însa și pentru groaznicul parazit verde!... Și totuși, simt nespusă mâhnire la vederea unui pachet de atâtea file format ministerial, curat și mărunt scrise... A! de ce nu poate și pana mea, alergând făr-a se poticni, străbate întinsele albe câmpii?... Cum nu știu și eu birui pe nerăsuflate candoarea câtorva testele de hârtie?... Pentru ce, crude ursitoare, nu e-n stare și mâna mea seacă să toarne atâtea generoase torente și cascade de proză?</p>
                  <p>Pe când fac tristele mele reflexiuni, intră, plouat ca un cățeluș lățos, tânărul și simpaticul nostru colaborator literar, pseudonimul Piccolino — un copil care a primit de mic o distinsă educație literară franceză în casa părintească; la anul, termină liceul; e încă minor; dar ce talent! cu ce facilitate și personală apucătură îți aruncă rima !</p>
                  <p>L-am întrebat, când, sfios, mi-a adus întâia oară câteva poezioare, niște adevărate perle: „<hi rend="italic">Enseigne-moi, jeune homme, où trouves-tu la rime?…</hi>” El mi-a răspuns îndată, modest, dar sigur: „<hi rend="italic">La rime, cher patron, est mon souci minime</hi>”. </p>
                  <p>— Piccolino drăguță, tocmai la dumneata mă gândeam... Un număr special de Crăciun numai cu proză e ca un cozonac fără stafide. Poți, te rog, să-mi dai curând două-trei poezioare?</p>
                  <p>— Vi le aranjez îndată, maestre; le am aproape gata. Și mititelul bard, după ce-și atârnă pălăria și paltonașul, își suflă în degetele-i delicate, se ghemuiește la un colț de masă cu spatele spre sobă și-ncepe să lucreze... I-auz pana scârțâind ca un șoricel care ronțăie pripit în taină.</p>
                  <p>În mai puțin de o jumătate de ceas, minorul îmi prezintă trei pumni de stafide școală-modernă, pline de savoare.</p>
                  <p>— Bravo, tinere favorit al grațioasei Erato! Versurile dumitale sunt delicioase. Sper să scoatem un cozonac <hi rend="italic">hors-concours</hi>. </p>
                  <p rend="center">*</p>
                  <p>Au trecut peste două săptămâni de la acestea: vine Crăciunul. În fiecare zi, îl întreb pe amicul Caracudi:</p>
                  <p>— Dar cronica?</p>
                  <p>— E ca și gata.</p>
                  <p>— Când mi-o aduci?</p>
                  <p>— Mâine.</p>
                  <p>Tot așa de azi pe mâine, am ajuns marți în ajunul lui Ignat: poimâine dimineața trebuie să apară numărul... Materia cealaltă e gata.</p>
                  <p>Aștept toată ziua — degeaba.</p>
                  <p>Îi trimit vorbă acasă peste drum — îmi dă răspuns să n-am grije.</p>
                  <p>Deschid fereastra; îl strig — nimic.</p>
                  <p>Se-nserează bine... Un gând neplăcut îmi flutură prin cap la amintirea proastei glume ce i-am făcut-o; să știi că am rămas fără cronică de Crăciun — m-a-ncălțat!... Cârpaciul tot cârpacil</p>
                  <p>D-abia a zburat gândul meu, și iată d. Caracudi... Cum îl văd:</p>
                  <p>— Cronica! unde e cronica, nene?</p>
                  <p>— E dată la tipografie.</p>
                  <p>— Adevărat?</p>
                  <p>— Pe onoarea mea!...</p>
                  <p>Și zicând acestea, mă priveste cu acel zâmbet și acea clipire din ochi caracteristice, cari, de câte ori le întâmpini, te fac să gândești: dacă ăsta nu este imbecil, atunci mă crede pe mine că sunt.</p>
                  <p>
                     <lb/>De vreo câteva zile se-ndreptase vremea; se zbicise bine; speram, după semne, s-avem zile frumoase de sărbători — când colo, peste noapte spre Ignat, se schimbă deodată vântul, și țin'te iar!!... Plouă, ninge, îngheață, se topește; vifor orb; o vreme — să nu scoți un reporter afară din redacție.</p>
                  <p>Mă scol dis-de-dimineață cu grije. Cum mă deștept, îmi dă servitoarea o scrisoare; e de la d. Costică, paginatorul ziarului:</p>
                  <quote>„Domnule Iancule, cronica dată de d. Caracudi am oprit s-o culeagă; acuma nu merge; trebuie amânată pân' la primăvară. Stăm pe loc cu numărul. Ce e de făcut? Vă rugăm, veniți cât se poate mai curând.”</quote>
                  <p>Nu înțeleg... Ce să fie? Iute, mă sui într-o birje... Ce vreme, Dumnezeule!... Am ajuns.</p>
                  <p>— Ce e, domnule Costică?</p>
                  <p>— Uite, domnule Iancule.</p>
                  <p>Citesc, ca dus de pe lume: </p>
                  <quote>„Christos a-nviat!! </quote>
                  <quote>De la un capăt al globului la cellalt, din răsărit până-n apus, de la miazănoapte pân' la miazăzi, pe când natura se-mpodobește în strălucitele vestminte ale primăverii, în sunetele triumfale a mii și milioane de clopote de la mândrele catedrale ale celor mai splendide capitale de imperie, până la umilele bisericuțe din cele mai sărmane cătune, popoarele creștine se salută vesele cu magicele cuvinte: <hi rend="italic">Cristos a-nviat!</hi>"</quote>
                  <p>— A! infamul! asasinul! strig eu. M-a omorât Caracudi, frate Costică!... ce e de făcut?</p>
                  <p>— Faceți dv. ceva la iuțeală.</p>
                  <p>Fuga, la redacție... Nu voi nici să-mi arunc ochii peste drum... Scriu și șterg, și iar încep și iar șterg... tremur și m-apucă un cârcel la deget... nu mai pot ținea condeiul... Și ceasurile sunt aproape zece!... și iar îmi blestem ursitoarele!... când — apare pe ușe, cine!... cine? asasinul! D-abia pot ridica privirea și, cu glasul leșinat ca de lehuză după grea facere, îi zic:</p>
                  <p>— Mersi, nene Caracudi!... Bine ți-ai bătut joc de mine, drăguțele!</p>
                  <p>— Cum joc, domnule director?</p>
                  <p>— Poftim.</p>
                  <p>Și-i întind filele mototolite. Le privește și-ncepe să râză.</p>
                  <p>— Scuzați; a fost o mică eroare... Eu le am cronicele astea gata... Dar, prin ce am trecut de ieri până adineaori — dac-ați ști! am greșit; n-am luat seama când am scos-o din sertar... (și cât îmi vorbește foarte volubil, mereu se uită pe fereastră). Merg să v-aduc una de Crăciun... știu sigur că am și una de Crăciun... trebuie să am și una de Crăciun... Numa s-o găsesc... fiindcă acuma e un deranj la noi... Nu v-am spus... A născut Florica...</p>
                  <p>Eu, din ce în ce mai leșinat:</p>
                  <p>— Când?</p>
                  <p>— Adineaori, pe la șapte dimineața...</p>
                  <p>— ...Cum?</p>
                  <p>— E fată... dar are încă dureri. </p>
                  <p>— Atunci, nu mai trebuie să te duci, frate Caracudi. Tot ce te rog e să iei un condei, că eu nu pot scrie, am un cârcel la degete...</p>
                  <p>Scot din raft tomul 11 din Larousse, îl deschid și zic blând valorosului tată:</p>
                  <p>— Scrie, te rog.</p>
                  <p>El s-așează la locu-i lângă fereastră, pe care o șterge bine de abureală cu căciula. Eu dictez:</p>
                  <quote>„Sărbătoarea Crăciunului este una dintre cele mai vechi ale creștinătății. Ca să ajungem la epoca instituirii ei, trebuie să suim până aproape de leagănul bisericii. După unii autori, această sărbătoare a fost statornicită, la anul 138 al erei noastre, de către episcopul Telesfor...”</quote>
                  <p>Văd pe Caracudi scriind cu ochii pe fereastră, fără să se uite la condei.</p>
                  <p>— Ce-am zis? îl întreb.</p>
                  <p>— „...anul 1883 al erei noastre de către episcopul Telefon...”</p>
                  <p>Și până să-i strig eu „ieși afară!” trântește condeiul, pune mâna pe căciulă și iese ca din tun, bufnind ușa.</p>
                  <p>Peste un moment, Piccolino... îi dictez articolul. Dup-amiazi tirajul a patru pagini e aproape gata...</p>
                  <p>Și iată iar d. Caracudi — foarte radios.</p>
                  <p>— Domnule director, am o informațiune care trebuie să treacă neapărat în numărul de lux. Știu că o să vă facă plăcere... Și-mi citește:</p>
                  <quote>„Aflăm cu deosebită plăcere că gentila doamnă Florica Ig. Caracudi, eminenta profesoară de istorie, a dat azi-dimineață, 20 decembrie, naștere la două fetițe, <hi rend="italic">Despina</hi> și <hi rend="italic">Kiajna</hi>.</quote>
                  <quote>Fericită coincidență! În aceeași zi, norocosul tată, valorosul nostru colaborator, d. Ig. Caracudi, a împlinit 40 de ani.</quote>
                  <quote>Felicitările noastre cele mai călduroase.”</quote>
                  <p>Numărul nostru a ieșit tare frumos. Au făcut mult efect și articolele științifice și poeziile și începutul nuvelei; dar mai ales au impus un vădit respect confraților informația cu „fericita coincidență” și savantul meu articol despre instituția sfântului episcop Telefon.</p>
                  <p>Duminică, în ajunul Crăciunului, primim la redacție vizita părintelui stavroforul Pantelie Bîrzescu, care vine să ne heretisească cu nașterea, însoțit de valorosul nostru colaborator — strașnic de veseli amândoi.</p>
                  <p>— Nașterea ta, Christoase dumnezeul nostru, răsărit-a lumii lumina cunoștinței... șcl.</p>
                  <p>Și după ce isprăvește cântarea:</p>
                  <p>— La mulți ani, n'ne Iancule!</p>
                  <p>Eu mă închin smerit, sărut icoana și, aruncând ginerelui o privire dulceagă, răspund socrului:</p>
                  <p>— Adevărat a-nviat, taică părinte!</p>
                  <p>Ș-afară-i grozav... și plouă și ninge, și pică și-ngheață... o zloată cumplită... un vifor nebun... o vreme, prăpăd! să nu iasă un popă afară din casă.</p>
               </div>
               <div type="div3">
                  <head>Inițiativa... </head>
                  <p>— Stăm rău, foarte rău, domnule!... Statul nu vrea să se gândească!... Nu este nici o încurajare; ba, putem zice că este chiar o persecuțiune... Și asta — să-mi dai voie să-ți declar — este trist, nu numai pentru noi, agricultorii, care nu suntem capabili să mergem cu egoismul pân-acolo; este trist pentru țară; căci, în definitiv, noi plugarii suntem, ca să zic așa, topor de oase; noi ăștia devastații... </p>
                  <p>— Pe d-ta — zic eu — nu te-a devastat.</p>
                  <p>— Te rog, nu mă-ntrerupe; lasă-mă să termin... Noi ducem greul țării ăștia, care fără noi, ce să zicem?... Parcă n-ar mai merge, să fluieri numa din buze și să umpli doldora punga statului, din care pe urmă să vie și să sugă țâtă atâtea lipitori declarate și clandestine, care trăiesc pe spinarea noastră, care, vai de capul ei! numa sufletul nostru știe!... Nu, domnule! până nu vine statul cu o lege nu mai merge!... Statul trebuie să se gândească serios!</p>
                  <p>Acestea mi le debitează iritat amicul meu, nenea Stasache, unul dintre marii noștri agricultori.</p>
                  <p>Eu, care nu sunt în curent cu chestia agrară, mă mărginesc a-i răspunde printr-o întrebare:</p>
                  <p>— Nene Stasache, nu s-ar putea să lăsăm statul și să-ncercăm o îmbunătățire prin — cum să zic? — prin inițiativă privată? Dar amicul meu se iritează mai rău:</p>
                  <p>— A! care va să zică, și d-ta ești d-ei cu inițiativa privată?... îmi pare bine!... Mersi!</p>
                  <p>— Mă iartă, nene Stasache, zic; eu, să-ți spun drept, nu cunosc chestia, și... </p>
                  <p>— Apoi, dacă nu cunoști chestia — mă-ntrerupe el și mai iritat — de ce te pronunți?... că toți dv. vă pronunțați fără să cunoașteți chestia... Nu, domnule!... Asta, nu noi, eu și cu d-ta; asta, statul trebuie!... înțelegi?</p>
                  <p>— Înțeleg; decât eu ca publicist ce vrei să-ți spun decât că trebuie numaidecât să deschidem o campanie energică pentru ca în sfârșit statul să-nceapă odată să se gândească... </p>
                  <p>— S-o deschideți, domnule! asta este datoria dv. de publiciști imparțiali, dacă sunteți adevărat la înălțimea misiunii dv. atât de frumoase; căci, să nu uitați, v-a dat Dumnezeu o pană care este o armă; prin urmare, trebuie să aveți un ideal pentru țara asta care aminteri se prăpădește... Și, dacă m-asculți pe mine, aici s-o bateți dv.: statul trebuie să se gândească serios!</p>
                  <p>M-am despărțit de Stasache jurându-i că niciodată n-am considerat pana mea altfel decât ca o armă, și promițându-i că îndată voi deschide campania.</p>
                  <p>Pe când mă gândeam cum s-atac chestiunea, iată că mă-ntâlnesc cu un eminent artist dramatic, un om plin de încredere-n sine, așa de plin că alta nimic nu mai poate-ncăpea.</p>
                  <p>— Teatrul nostru național și literatura noastră dramatică au ajuns într-o stare proastă, domnule, foarte proastă... Statul nu vrea să se gândească serios! Nu e nici o încurajare; ba, chiar putem zice că este o persecuțiune... și, permite-mi să-ți spun, e trist, nu numai pentru noi — căci artistul nu poate niciodată merge pân-acolo cu egoismul — deși suntem, orice s-ar zice, prea din cale-afară desconsiderați, cu toate că se declamă și se cântă pe toate tonurile că fără cultură o țară nu poate-nsemna nimica; și este foarte adevărat: numai cu cereale și cu zarzavaturi, și chiar cu petrol, nu se poate pune o țară față cu cultura europeană, care merge cu pași gigantici — îi mai trebuie să-și manifesteze și mentalitatea; și mi se pare că arta și literatura sunt cele mai înalte manifestațiuni ale mentalității unei națiuni; căci, în definitiv, nu se prezintă cineva în lume cu pântecele și cu organele inferioare, ci cu fruntea, cu acel aparat al gândirii sublime, care face din om regele creațiunii... Și ce se face pentru arta și literatura naționale?... Nimic! E trist! Ne trebuiesc mai multe teatre... Statul ar trebui să se gândească serios!...</p>
                  <p>Am ascultat cu toată atenția frumoasa tiradă, și numai când m-am convins sigur că s-a terminat, am răspuns:</p>
                  <p>— În fine, daca trebuiesc, daca-n adevăr trebuiesc mai multe teatre, asta se poate face prin inițiativa privată...</p>
                  <p>— Și dumneata ești de cei cu inițiativa privată ? Bravo !... Nu umblați cu mofturi, domnule, cu inițiativa privată!... Aici statul trebuie să se gândească!</p>
                  <p>— Amice — zic eu — înțeleg, decât ce vrei să-ți spun ca publicist alta decât că putem duce o campanie pentru ca statul să se gândească-n sfârșit...</p>
                  <p>— S-o duceți, domnule! și mai ales d-ta ai aci o datorie de conștiință, în calitate de publicist și de vechi sufler, care-nțelegi durerea și porți o spadă nobilă, care este pana d-tale... Și aici s-o bateți dv. mereu: statul trebuie să se gândească.</p>
                  <p>M-am despărțit de eminentul artist cu hotărârea să-ncep campania... Dar mai întâi, trebuie să stabilesc cu cine încep: cu nenea Stasache ori cu eminentul?... În adevăr plugarul are întâietatea de timp; da, dar artistul, deși i-am promis după, are întâietatea de cauză: chestiunea artei si literaturii naționale reclamă mai urgent o soluțiune. Dar iată, tocmai când încep, d. Caracudi, reporterul, care le află toate cu câteva minute înainte de-ntâmplare, vine, știindu-mă cât mă interesez ca vechi sufler de artă, să-mi comunice o veste, menită să mă bucure: zilele astea se va depune în Cameră un proiect de lege pentru reorganizarea teatrului național. Iată, în rezumat, economia acestui proiect:</p>
                  <p>În fiecare comună urbană se va organiza câte o societate dramatică, în proporție se-nțelege cu numărul locuitorilor respectivi, și care va primi de la comună și de la stat câte o subvenție suficientă pentru bunul progres al artei și literaturii dramatice române.</p>
                  <p>Societatea va fi condusă de un director numit de minister, și de un comitet compus din cinci membri, și adică din: primarul local în persoană sau prin delegațiune; un mare comerciant și un mare industrial (cetățeni români); un profesor cu titlu definitiv de la școala de grad superior, tras la sorți, în prezența societarilor, și cel mai în vârstă preot ortodox din localitate; în orașele de reședință județeană, protopopul va trece de, drept în acest post onorific, indiferent de vârstă.</p>
                  <p>Sunt încântat... Victorie!... Am scăpat de o campanie!... Să vedem acuma de plugari... Unde-i arma mea? Să-ncepem!... Dar, iată amicul meu Mitică, foarte enervat:</p>
                  <p>— Monșer, stăm rău! foarte rău! e ceva deplorabil și ridicul în același timp... Și asta, să-mi dai voie să-ți spun, e trist nu numai pentru noi ca părinți, care orișicum e o durere, nu poți să zici! ca să-ți expui un copil în cea mai fragedă vârstă; căci în definitiv un părinte mai poate avea un copil; și nu din egoism o spun; dar e trist pentru țara întreagă să te vezi la discreția caprițiului unei doici! pentru că, imaginează-ți că existența unui copil — Sisilica, fetița noastră, de exemplu — este, din cauza ei periclitată; căci doctorul pretinde că noi n-am păzit-o îndeajuns, și laptele este stricat, ceea ce nu mai poate conveni pentru nutrițiune, neavând încă formate sucurile gastrice; și firește suntem desperați, încât nu mai avem alt refugiu decât la biberon, fiind d-abia la șase luni!... Și ea, mizerabila! n-a mai avut răbdare! să fi avut măcar încă patru luni: puteam s-o-nțărcăm înțelegi?</p>
                  <p>— Cum să nu-nțeleg, daca sunt pățit? Copil... doică... știu! știu ce lucru belaliu!</p>
                  <p>— Și statul — urmează, din ce în ce mai enervat, bietul părinte — stă cu mâinile-ncrucișate, și nu vrea să se gândească serios, când este vorba de o chestiune care interesează țara întreagă, secerând atâția copii, chemați să dea tributul lor de sînge... Este o chestie mare, domnule, chestia alăptării!... să nu glumim!</p>
                  <p>— Dragă Mitică — zic — înțeleg prea bine enervarea ta; dar eu crez că-n privința asta, ar trebui și inițiativa privată...</p>
                  <p>— A! care va să zică și d-ta, ca și doica noastră, ești d-ei cu inițiativa privată! Bravo!... Nu, domnule! destul cu inițiativa privată, care i-am văzut cât de triste consecințe! Nu! Statul este dator să se gândească, în sfârșit, să ia inițiativa; căci e păcat! suntem părinți!... </p>
                  <p>— Atunci, să ducem o campanie prin presă...</p>
                  <p>— S-o duceți, domnule! asta e datoria sacră pentru dv. publiciștii, dacă sunteți adevărați publiciști, nu moftangii!...</p>
                  <p>— A! Mitică !</p>
                  <p>— Nu! strigă el în culmea enervării; trebuie statul!... Auzi! doică fără lapte!... Auzi! doică să... Bravo!... Și statul, indiferent... și laptele... laptele ei!...</p>
                  <p>Și pleacă necăjitul părinte, să caute biberon, probabil.</p>
                  <p>Ia, să vedem: cu teatrul am isprăvit; mai am două campanii; cu care să-ncep?</p>
                  <p>Firește că agricultura ar trebui să ne intereseze în primul rând, ca fiind o țară eminamente agricolă; dar tocmai pentru asta, mă-ntreb: ce poate face o țară agricolă fără brațe? Atunci, natural că trebuie să ne gândim mai întâi la chestia poporațiunii; prin urmare, las deocamdata pe nenea Stasache și-ncep cu chestia doicii; curaj!</p>
                  <p>„O chestiune vitală pentru țara noastră... Chestiunea alăptării... Ce facem cu cetățenii, cu soldații de mâne?... Până când din partea statului această indiferență condamnabilă, această criminală incurie?... Până când copilul român... laptele... etc. ..."</p>
               </div>
               <div type="div3">
                  <head>Duminica Tomii</head>
                  <p>1909</p>
                  <p>M-am dus să fac o vizită confratelui și amicului meu Tomița de ziua lui. L-am găsit într-o stare foarte proastă, plimbându-se de colo până colo ca o hienă în cușca ei, și văitându-se de durere; toată noaptea nu putuse închide ochii din pricina unei măsele.</p>
                  <p>L-am povățuit să meargă la dentist.</p>
                  <p>– Nu pot, mon cher.</p>
                  <p>– De ce nu poți? ți-e frică?... Cu metodele de astăzi, nu simți nici cât o pișcătură de purece.</p>
                  <p>– Nu de frică; nu pot, că am de lucru; trebuie să dau până-n două ceasuri cronica mea la gazetă. La trei, vine băiatul de la tipografie să mă execute... și cu durerea asta sunt incapabil să scriu un rând măcar. De o sută de ori de aseară m-am așezat pe scaun, am pus mâna pe condei; dar nu e chip să m-astâmpăr... o clipă nu­mi dă pace...</p>
                  <p>Și iar începe bietul om să se vaite și să se plimbe ca o hienă. La un moment, se oprește răcnind:</p>
                  <p>– E de nesuferit!... mă-mpușc!</p>
                  <p>– Omule - zic eu - du-te la dentist!</p>
                  <p>– Ei! dar cronica mea cine o scrie?</p>
                  <p>– Știi ce? zic; tu du-te fără frică, să-ți scoți măseaua; eu rămân aci; până te-ntorci, îți scriu eu o cronică... Ai vreun subiect anume, or pot scrie despre ce mi-o da pân gând?</p>
                  <p>– Ba, chip, aveam un subiect...</p>
                  <p>– Despre ce?</p>
                  <p>– Despre credință și știință... cum adică știința distruge credința și nu o poate înlocui. Știi, á propos de sărbători...</p>
                  <p>– Ceva nou de tot... Am înțeles, zic; du-te și n-ai grije; aibi curaj!... cu metodele moderne...</p>
                  <p>Și pe când Tomița pleacă aiurit de durere, mă și așez liniștit la masă și, pe nerăsuflate, torn următoarele:</p>
                  <p>CRONICĂ</p>
                  <p>Sună clopotele... E primăvară... Sună clopotele.</p>
                  <p>Duminica Tomii... Cu această duminică se-ncheie săptămâna luminată și prima serie a celor mai mari sărbători creștine. Ce sublimă, ce providențială ordonare în mersul divinei tragedii a Fiului!</p>
                  <p>Umilirea, suferința, patimile Tatălui întrupat în Fiul; pe urmă, supliciul infamant între doi tâlhari și moartea; apoi, triumful asupra morții, învierea... în fine spulberarea ultimei umbre de îndoială a nenorocitului, care nu poate crede minunea până nu pipăie.</p>
                  <p>"Iară Toma, unul din cei doisprezece, carele se chemă geamăn, nu era cu dânșii când a venit Isus.</p>
                  <p>Deci, zicea lui ceilalți ucenici: «Am văzut pe Domnul»; iar el a zis lor: «De nu voi vedea în mâinile lui semnul cuielor, și de nu voi pune mâna mea în coasta lui, nu voi crede».</p>
                  <p>Și după opt zile, iar erau înlăuntru ucenicii lui, și Toma cu ei. Venit-a Isus, fiind ușile încuiate, și a stat în mijloc și a zis: «Pace vouă!».</p>
                  <p>După aceea a zis Tomii: «Adu-ți degetul tău încoace și vezi mânile mele; și adu mâna ta și o pune în coasta mea, și nu fi necredincios, ci crede».</p>
                  <p>Răspuns-a Toma și a zis: «Domnul meu și Dumnezeul meu!»</p>
                  <p>Zis-a Isus lui: «Dacă mă văzuși, Tomo, crezuși; fericiți cari nu au văzut și au crezut...»"</p>
                  <p>Da, fericiți; și așa fericit eram eu în copilărie! și așa era toată lumea împrejurul meu!</p>
                  <p>Cu adâncă pietate mi-aduc aminte de bisericuța albă din mahalaua noastră! Ce limpede suna toaca de fier subt atingerea ciocanelor măiestre ale dascălului Haralambie! ce vuiet armonic făceau cele două clopote, pe care le trăgeam de frânghii, noi, copiii, pe când, de jos, de la toaca de fier, fără să se-ntrerupă, el ne striga: "Mai încet, mă! că mi le dogiți!" și ne-njura de feștila moașe-ni, după ce ne luase la fiecare câte doi gologani de trei parale și ouă roșii, ca să ne lase sus în clopotniță...</p>
                  <p>Dar venerabilul nostru preot, cuvioșia-sa părintele Marinache! Îl am aci încă, dinaintea ochilor. Ce înfățișare frumoasă! Barba lui strălucește mândră ca un fuior de borangic alb pe patrahirul roșu. Și ce glas! îl auz încă: "Veniți de luați lumină!" și când năvăleau mahalagioaicele credincioase să ia, care mai de care, lumina, cu ce ton demn de autoritate le striga: "Ho! că nu sunteți la cocină!"</p>
                  <p>Pe urmă evlavia aceea adâncă și caldă, de care erau pătrunse sufletele tutulor enoriașilor noștri, de la cel mai bătrân fără un dinte-n gură, până la cel mai tânăr încă fără dinți!...</p>
                  <p>Ce frumos erau împodobite sfeșnicele, de la cele de aur până la cele de pacfon, cu zambile în feluri de fețe... și un miros!... Țiu minte cum un nepoțel al mamei Zamfirei, văduva lui Papaiani, arnăut domnesc la pensie, a greșit odată, și, în locul sfeșnicelor umile ale bunică-si, a luat sâmbată, de la epitaf, niște sfeșnice mari de argint masiv ale lui jupân Sfetcu lumânărarul, ctitorul bisericii. Când a băgat de seamă această confuziune, dascălul Haralambie i-a tras băiețelului o feștilă și două palme; după care, băiețelul a explicat dascălului cauza confuziunii: la amândouă perechile de sfeșnice, zambilele erau pembé... Chiar un om în vârstă putea greși; darmite un copil nevinovat!</p>
                  <p>Dar apoi, cozonacii și plăcinta de drob, și căpățânile de miel la tavă pe orez, cu iaurt cu caimac, după opt săptămâni de fasole sleită și de varză acră!</p>
                  <p>Și părintele Marinache cu dascălul Haralambie cărând în curtea bisericii toată ziua, în niște basmale mari cadrilate, recolta de ouă roșii și de pască!</p>
                  <p>Sărmanul nostru bun protector, dascălul Haralambie! i s-a stins și lui feștila chiar într-o săptămână luminată din cauza unei excesiv de bogate recolte de ouă răscoapte! El trebuie să fie acuma, acolo, sus, alături cu drepții, și, desigur, când micii cheruvimi fac prea multe nebunii... "feștila!"</p>
                  <p>Și, pe deasupra tutulor acestor duioase amintiri, primăverile acelea dulci, pline de speranțe-n viitor, când, precum zice așa de frumos poetul, "natura, ca o mireasă răpită, care a dormit, vrăjită în lanțurile de gheață ale unui crud uriaș răpitor, se deșteaptă fericită, grațioasă, mândră, la mângâierile dulci, duioase, molcome ale tânărului și fierbintelui său mire, care o caută de mult, și care vine de departe să dezlege vraja de gheață cu farmecul unei sărutări de foc... el, tânărul și zburdalnicul copil al lui Paște-împărat; el, minunatul făt-frumos April, cu părul auriu, care o ia în brațe pe adormita fecioară, o alintă, o leagăna, o mângâie și, cu mii și mii de sărutări, una mai înflăcărată decât alta, o recheamă la o nouă și strălucitoare viață!"</p>
                  <p>Și-ntr-un rând, când am ieșit de la-nviere dimineața, un vânt și o ploaie!... n-a fost chip să ne-ntoarcem cu lumânărelele aprinse acasă; ne-a făcut leoarcă pe toți; încă dascălul Haralambie - asta era înainte de recolta prodigioasă - zice: "Maica ta Cristache! ce vreme!... feștila!" ba, pare­mi-se c-am auzit și "anafura!". Da nu pot să jur, că e foarte mult de atunci. Unde sunteți, voi, sfinte vremuri ale copilăriei, când credeam? când totul mă făcea să cred?</p>
                  <p>"Cred tocmai că e absurd!" așa a zis ilustrul fiu al sfintei Monica, el însuși sfânt, stâlp neclintit al bisericii, sfântul Augustin... Asta va să zică a crede; ... nu ca Toma geamănul, numai după ce pipăi și pui degetul.</p>
                  <p>Da, credeam... și eram fericit.</p>
                  <p>Astăzi! O! astăzi...</p>
                  <p>Ați venit voi, oameni noi, cu știința, să smulgeți din rădăcini acea plantă divină, ce-și trăgea seva din fundul inimii noastre! Și nu v-ați mulțumit cu atâta! peste rană, în adâncul inimilor, de teamă să nu mai fi rămas acolo un germene cât de infim, din care să poată rencolți, ați turnat leșia caustică, otrăvitoare, distrugătoare, otrava scepticismului, pesimismului, ateismului!...</p>
                  <p>Onoare vouă, distrugători a fericirii umane!</p>
                  <p>Dors-tu content, Voltaire...? întreb și eu, împreună cu gingașul, duiosul poet de zahăr a Namunei, el care a dat cel dintâi strigătul de durere când a simțit că se smulge cu atâta cruzime rădăcinile credinței din sufletele oamenilor. Și cu multă dreptate zice nemuritorul academician fancez Ernest Legouve, în nepieritoarele sale Soixante ans de souvenirs:</p>
                  <p>"Victor Hugo și Lamartine sunt, în câmpul poeziei, glasul epocei lor; Alfred de Musset i-a fost țipătul!"</p>
                  <p>Da! da! în noianul de necredință în care ne afundăm, când mi-ați luat credința mângâietoare fără să-mi dați nimic alt în schimb decât scepticismul deprimant, îndoiala distrugătoare, țipă și sufletul meu ca al lumii întregi, împreună cu poetul... împreună cu poetul... țipă...</p>
                  <p>. . . . . . . . . . . . . . . . . . . . . . . . . . . . . . . . . . . . .</p>
                  <p>Aci, sunt întrerupt; iată confratele Tomița; se-ntoarce radios de la dentist... cu o măsea în mână.</p>
                  <p>– Triumf! trăiască știința modernă!</p>
                  <p>Încordat asupra lucrului meu, țip:</p>
                  <p>– Nu mă-ntrerupe, Tomițo!</p>
                  <p>Și urmez a scrie mai departe încheierea:</p>
                  <p>"...Mi-ați luat cu știința voastră măseaua!... ce mi-ați dat în schimb?... redați-mi măseaua!... îmi trebuie!..."</p>
                  <p>Pun puncturile și linie de sfârșit și, după ce Tomița, vesel, m-asigură că n-a simțit nici ca o picătură de purice, îi citesc cronica. Confratele meu îmi mulțumește încântat; decât - pretinde să facem numai o foarte mică modificare la încheiere: în locul măselei, să punem credința.</p>
                  <p>Conviu bucuros, și cronica noastră e trimisă la tipografie.</p>
               </div>
               <div type="div3">
                  <head>Pastramă trufanda </head>
                  <p>În portul Kavalei, de pe coastele Archipelagului — până nu se pomenea de vase cu abur — într-o dimineață se pregătea o corabie mare, încărcată cu mărfuri și cu mulți călători, să pornească spre coastele de răsărit, la Iafa, în Asia Mică.</p>
                  <p>Între călătorii aceia, se afla și unul Iusuf, un negustoraș, mergând la Ierusalim după daraveri. Omul se suise de cu vreme pe corabie, să-și găsească loc bun și se așezase jos turcește, pe chilimul lui, mai la o parte, ca să nu stea în drumul corăbierilor, cari umblau de colo până colo serta-ferta, strângând fringhiile și-ntinzând pânzele, ca pe orce vas când mai sunt câteva clipe până să pornească dezlegat în largul apelor.</p>
                  <p>Iusuf sta liniștit și trăgea ciubuc, cu gândul pe de o parte la drumul lung ce-l avea de făcut, pe de alta la casa pe care și-o părăsea de nevoie... Când erau toate aproape gata, și căpitanul se suia la locul său, să dea semn de plecare, s-aude de pe mal, pân zgomotul și forfoteala mulțimii de lume — unii cu treabă, alții numai așa gură-cască, precum e-n orce port la sosirea și plecarea unui vas mare — s-aude un glas strigând:</p>
                  <p>— Iusuf! Iusuf! unde-i Iusuf?</p>
                  <p>Și până să se ridice Iusuf, să vază dacă pe el îl cheamă, și cine, iacătă trece peste punte în corabie, gâfâind de alergătură, cu un sac în spinare, Aron, un ovrei negustor, vecin cunoscut al lui.</p>
                  <p>— Bine că te găsesc, dragă Iusuf, zice Aron; tot mergi tu la Ierusalim; fă-mi, te rog, o bunătate frățească... Uite sacul ăsta cu niște haine — nu-i greu; nici douăzeci de oca — să-l duci lui frate-meu Șumen... știi unde șade... Vrei?</p>
                  <p>— De ce să nu vreau? a zis Iusuf; nu-l duc în spinare; pe corabie e destul loc; de la Iafa la Ierusalim, tot o să iau or cămilă, or catâr, cum mi-o veni mai bine la-ndemână... ți-l duc bucuros.</p>
                  <p>— Și să-i zici lui Șumen, dar să nu uiți! că numaidecât să facă păcum i-am scris eu cu hainele astea rămase de la tata... și...</p>
                  <p>Ar fi vrut Aron să mai spuie ceva, dacă nu-ncepea să se legene corabia de plecare; a lăsat sacul lângă Iusuf și a sărit repede afară pe mal. A pornit vasul cu pânzele umflate, și până s-a depărtat bine, încă mai auzea Iusuf glasul lui Aron:</p>
                  <p>— Păstrează-l binel să nu mi-l prăpădești! </p>
                  <p>Seara, i-a prins bine călătorului sacul prietenului; l-a pus căpătâi și, fiind marea liniștită, a dormit odihnit până la ziuă; dar toată noaptea a visat că mânca lucru sărat — firește, răsuflând aerul mării.</p>
                  <p>Când s-a deșteptat, a simțit mare poftă de mâncare, și iar i s-a părut că-i miroase a sărătură. A băut o cafea, a tras ciubuc; parcă i s-a mai potolit foamea, și s-a tolănit iar cu capul pe sac. După ce a stat puțin așa, se ridică iar...</p>
                  <p>„Bre — zice în gândul lui — eu am mai umblat pe mare, dar așa miros plăcut de sărâtură!... ce să fie asta?"</p>
                  <p>Când se pleacă să-și strângă chilimul și căpătâiul, simte miros și mai tare; apropie nasul de sac și-nțelege sigur că din sac iese ce iese... Deznoada sfoara și desface; când colo, peste ce dă? Sacul nu era cu haine, era plin îndesat cu pastramă trufanda.</p>
                  <p>„Al dracului șarlatanul de Aron!... ca să nu mă-ndemn să gust o bucățică din pastrama lui, m-a mințit că sunt haine."</p>
                  <p>Și gândind astfel, i-a lăsat gura apă... A scos din brâu cuțitașul, din legătura lui o bucată de pâine, și din sac o halcă de pastramă. A tăiat o felie... a gustat... Strașnică aromă! A mâncat Iusuf frumos, și a legat sacul la loc. </p>
                  <p>Din pricină că a-ntâlnit și vânturi în potrivă, ba de vreo câteva ori chiar furtuni, a umblat corabia mai bine de o lună până la Iafa. În vremea asta, Iusuf, care se spurcase la lucru bun, a tot dezlegat sacul și a mîncat; ba, a mai și vândut, cu paralâcul și cu bucata, să nu mai stea să cântărească, la alți călători, cari nu sufereau și puteau să mănânce pe mare; și, firește, marfă bună, năvală mare; așa că, încet-încet, i-a tot scăzut căpătâiul, și când a ajuns la Iafa mai rămăsese-n sac numai frumusețea aceea de miros.</p>
                  <p>De la Iafa, s-a luat Iusuf cu mai mulți călători, și au mers pe catâri până la Ierusalim. Pe drum, i-a dat unul și altul să guste din pastrama lor...</p>
                  <p>— Ei! zice Iusuf, pastramă ce-am avut eu pe corabie, de la noi, de la Kavalal aia pastramă!... Ia, mă rog, poftiți dv. de vedeți numa ce aromă frumoasă! (și le da sacul pe la nas). Păcat că nu mi-a mai rămas! să fi văzut!... și fragedă... și grasă... o bunătate! așa pastramă, zic și eu...</p>
                  <p>Ajungând la Ierusalim, s-a gândit Iusuf:</p>
                  <p>— Ce să mai mă duc la Șumen cu sacul gol? Frate-său, Aron, or din nebăgare de seamă, de degrabă, a luat un sac cu pastramă, în locul sacului cu haine; or că, de calic, să nu mă lăcomesc, m-a mințit. Orcum, am mâncat-o? am mâncat-o: o să i-o plătesc cinstit omului când m-oi întoarce la Kavala, și atâta tot... Nu mai mă duc la Șumen! Și s-a dus să-și vază de daraverile negustoriei lui. După ce și le-a isprăvit, s-a-ntors înapoi la Iafa, acolo s-a suit pe altă corabie și a pornit înapoi spre casă. Pe drum, mânca din pastrama altora, dar mirosea sacul lui Aron, și mereu, la toți călătorii:</p>
                  <p>— Ei! pastramă, dacă vreți, să poftiți la noi, la Kavala! — acolo pastramă!... E mai ales unul, Aron, un prieten al meu, face strașnică... la vedeți numa ce frumusețe de aromă!... Geaba! ca la noi, la Kavala, pastramă!...</p>
                  <p>Și, seara, se culca cu capul pe sacul lui Aron și visa noaptea că mănâncă sărătură; iar dimineața când se scula, își mirosea căpătâiul, și gândea: </p>
                  <p>„Cum ajung la Kavala, drept la Aron mă duc, după pastramă; să o fac eu, crestată și pârlită la spuză, ușor, să nu-și scoată sarea..."</p>
                  <p>Și-i lăsa gura apă lui Iusuf.</p>
                  <p>Cum coboară pe pământ la Kavala, să fi zis c-a dat în bobi! pe cine vede întâi?... pe prietenul Aron — parcă știa că sosește și-l aștepta cu patru ochi.</p>
                  <p>— Bre, Aroane, de ce ești șarlatan și mă minți că-n sac sunt haine vechi de la tată-tău?... de frică să nu ciupesc din pastramă...</p>
                  <p>Aron s-a făcut odată galben, și, cuprins ca de un fior, d-abia a putui băigui:</p>
                  <p>— Ce? ce?</p>
                  <p>— Câte ocale era în sac, bre?... </p>
                  <p>Dar Aron mai rău:</p>
                  <p>— Ce? ce?</p>
                  <p>— ...Că, să spun drept, ca om cinstit ce mă știi... eu... pe drum... ți-am mâncat pastrama toată, și...</p>
                  <p>Dar Aron țipă o dată și-ncepe să se plesnească peste ochi cu palmele, să se bată cu pumnii-n cap, să-și smulgă barba și perciunii; se vaită și urlă, ca de cine știe ce nenorocire grozavă.</p>
                  <p>— Ce urli, bre, așa, și faci atâta tărăboi? câte ocale a fost, eu sunt negustor de treabă, nu tăgăduiesc: ți le plătesc pân' la para. </p>
                  <p>Aș! ovreiul cade jos, se tăvălește, bătându-se cu fruntea de țărână și urlând mai tare, parcă-i ieșit din minți.</p>
                  <p>— Bine, bre, ți le plătesc; n-auzi?</p>
                  <p>Se scoală ovreiul de jos, apucat ca de turbă, îl înhață de piept pe Iusuf, și, haide, techer-mecher cu el, la cadiu, la judecată! </p>
                  <p>Cadiul face cercetare cum a mers pricina.</p>
                  <p>Iusuf spune tot cum s-a-ntâmplat: că el, întâi, a crezut că sunt haine; că, pe urmă, după aromă, a descoperit șmecheria, și a găsit în sac pastramă de oaie, și, ca omul, la drum lung, s-a-ndemnat și... a mâncat-o; dar el, negustor cinstit, nu tăgăduiește, și se dă dator să plătească până la para.</p>
                  <p>În vremea asta, Aron se jelește mereu smulgându-se de barbă: </p>
                  <p>— Bine, bre — zice cadiul — dacă omul nu tăgăduiește și se dă dator să-ți plătească cinstit până la para, ce mai faci gură?... ai?...</p>
                  <p>— Să plătească? urlă ovreiul... să plătească?... ce să plătească?... pe tată?... poate el să plătească pe tată?</p>
                  <p>— Care tată, bre? întreabă Iusuf.</p>
                  <p>— Tata meu!</p>
                  <p>— Care tată, bre? întreabă cadiul.</p>
                  <p>— Tata meu, Leiba Grosu, care a murit... și Iusuf l-a mâncat. </p>
                  <p>— Pe cine l-am mâncat, bre?</p>
                  <p>— Pe tată!</p>
                  <p>— Când, bre, l-am mâncat eu pe tat-tău?</p>
                  <p>— Când a fost pe corabie...</p>
                  <p>— A fost tat-tău cu mine pe corabie? </p>
                  <p>— A fost!</p>
                  <p>— Și l-am mâncat?... eu?</p>
                  <p>— Tu! tu!</p>
                  <p>— Efendi cadiu — zice Iusuf — nu vezi că e nebun ovreiul?</p>
                  <p>— Nu sunt eu nebun! zbiară Aron; tu ai fost nebun, că ai mâncat pe tată!</p>
                  <p>— Mai spune o dată: care tată?</p>
                  <p>— Tata meu, Leiba Grosu, care a murit!... parcă n-am spus?</p>
                  <p>— Apoi de, efendi! zice Iusuf.</p>
                  <p>— Carnaxi! nu mai zbierați, strigă cadiul... Stați, că nu mai înțeleg nimic!... Bine, nu zici tu că tat-tău a murit?</p>
                  <p>— A murit!</p>
                  <p>— Bine, dacă a murit, cum era să mai umble pe corabie, bre?</p>
                  <p>— A umblat!</p>
                  <p>— După ce a murit? </p>
                  <p>— După!</p>
                  <p>— Cum, bre?</p>
                  <p>— Tată, când a murit, m-a jurat să-l trimit să-l îngroape în pământul sfânt la Ierusalim, că acolo vrea el să putrezească... și eu m-am gândit că oasele tot nu putrezesc; le-am îngropat aici, și carnea am făcut-o pastramă... </p>
                  <p>Iusuf s-a-ngălbenit deodată și s-a apucat cu mâinile de pântece.</p>
                  <p>— ...și — a urmat jelindu-se Aron — m-am gândit, de ce să nu fac iconomie la transport; am pus pastrama-ntr-un sac și i-am dat lui... să-l ducă la Ierusalim, la frate-meu, Șumen, s-o îngroape acolo, că el a știut... Și el a mâncat pe drum pe tată!... Ce fac eu acuma?</p>
                  <p>Când le-a auzit toate astea Iusuf, i s-a-ntors inima pe dos; a-nceput și el să se bată cu pumnii-n cap și-n pântece, și să se vaite:</p>
                  <p>— M-a spurcat jidanul, efendi cadiu! aman! m-a spurcat! Ce mă fac eu acuma?</p>
                  <p>— Tu de ce-ai mâncat? zbiară Aron.</p>
                  <p>— N-ai zis tu că sunt haine?</p>
                  <p>— Și parcă trebuia să le mănânci?</p>
                  <p>— De ce nu mi-ai spus drept, că e tat-tău? </p>
                  <p>Și iar ovreiul, vei! și turcul, aman! Cadiul, ascultându-le toate, a zis:</p>
                  <p>— Bre! de treizeci de ani judec aicea la Kavala lume după lume, cu fel de fel de pricini; dar încă așa nebuni și așa pricină ciudată nu mi s-a mai înfățișat... Asta... să aveți răbdare... că trebuie să chibzuiesc mai adânc!... </p>
                  <p>Și, după ce a chibzuit și iar a chibzuit adânc, a hotărât ca:</p>
                  <p>Turcul să plătească ovreiului, pe prețul zilei, douăzeci de ocale pastramă prima, pe care i le-a mâncat; iar ovreiul să plătească turcului douăzeci de lire, fiindcă l-a-nșelat dându-i un sac de haine, în care nu era haine, ci pastramă, și nu pastramă adevărată de oaie, ci de ovrei.</p>
                  <p>Și pe urmă, cu o vorbă scurtă turcească, i-a dat afară p-amândoi. </p>
               </div>
               <div type="div3">
                  <head>
                     <lb/>Identitate... </head>
                  <p>Stetesem două luni la țară, în Franța — zic la țară, cum zic francezii, fiindcă vila si mica proprietate unde mă găzduise prietenul meu Legrand se aflau la marginea unui oraș mare industrial și comercial; într-un ceas mergeam pe jos până-n centrul târgului, la Café Gambetta... Așteptam acum bani, ca să mă-ntorc în patrie. Într-o seară, iată primesc un cec de 350 de franci. A doua zi dimineața, merg în oraș, la sucursala locală a unei mari bănci din Paris, și mă prezint la guichet cu cecul meu. Impiegatul se uită bine la cec, apoi lung la mine, și zice:</p>
                  <p>— Hârtiile dv., domnule...</p>
                  <p>— Ce hârtii? întreb eu.</p>
                  <p>— Hârtiile dv. de identitate...</p>
                  <p>Mă caut în buzunar, să scot portofelul cu pașaportul și cu alte hârtii... Caut... caut... Am uitat portofelul acasă la țară. Zic:</p>
                  <p>— Domnule, iată, poftim scrisoarea prin care mi se notifică trimiterea cecului la adresa d-lui Legrand, unde locuiesc de două luni, aci, afară din oraș... Portofelul cu hârtiile mele l-am uitat acasă; în orce caz, nu gândeam că or să-mi trebuiască din momentul ce prezint un cec...</p>
                  <p>Dar impiegatul mă-ntrerupe:</p>
                  <p>— Cu toate astea, vă trebuiesc... fără hârtii...</p>
                  <p>Și iar se uită, cu parcă un fel de bănuială, la cecul meu.</p>
                  <p>— Domnule — zic eu îngrijat — nu cumva, poate, bănuiți că este un cec fals?</p>
                  <p>— A! nu, domnule; cecul este foarte bun... decât fără hârtiile dv.... Vă trebuiesc neapărat hârtiile dv. de identitate... </p>
                  <p>— Dar sunt cinci kilometri, domnule, până acasă, și-nțelegeți bine că, o dată cinci la dus, și-nc-o dată cinci la-ntors, fac zece... pe căldura asta...</p>
                  <p>Pe câtă vreme stăruiesc eu pe lângă impiegatul nenduplecat, se tot îndeasă-n mine un englez, un roșcovan cu haine cadrilate, tipul desăvârșit al gentlemanului cu stare, care nu mai știe încotro, în ce parte a pământului să fugă ca să scape de <hi rend="italic">spleen</hi> — de plictiseala ceței britanice.</p>
                  <p>Mă dau la o parte și-i fac loc la guichet.</p>
                  <p>Gentlemanul scoate din buzunar un portofel mare de piele de crocodil cu o monogramă de argint la colț; deschide încet portofelul și trage dinăuntru mai multe hârtii, între care și un cec, și le dă impiegatului. Acesta le ia; înapoiază gentlemanului celelalte hârtii, oprește cecul și zice, cu un oarecare aer de considerație:</p>
                  <p>— 50.000 de franci?</p>
                  <p>Gentlemanul, rece, dă din cap în semn de afirmare... Impiegatul îi dă un peticel de hârtie cu un număr și-i arată la ce guichet se face plata cecurilor... Eu stau alături și mă uit la ei.</p>
                  <p>Gentlemanul se duce la guichet, ridică un pachet de hârtii de bancă; le vâră pe ne-ndoitele în portofelul lui larg; pune portofelul în buzunarul din partea inimii; se încheie la piept frumos și iese cu pasul demn și măsurat, ca orce gentleman care caută metodic, pe-ndelete, locul din lume unde să-și poată arunca din cârcă povara nesuferitului <hi rend="italic">spleen</hi>.</p>
                  <p>După ce, cu oarecare invidie — mărturisesc — privesc pe englez ieșind cu portofelul plin, mă vâr iar la guichet și încerc încă o dată să conving pe impiegatul băncii... Zadarnic, orce încercare...</p>
                  <p>— Regret, domnule, îmi zice; peste putință! v-am spus... Fără hârtiile dv. ... peste putință!</p>
                  <p>Văzând că-mi răcesc gura degeaba, rămân foarte vexat. Mă hotărăsc a mă-ntoarce acasă, s-aduc pașaportul, hârtiile, geamantanul, tot; la rigoare să aduc și pe gazda mea, pe amicul Legrand, om cunoscut în localitate, să garanteze că eu sunt eu, nu sunt altul.</p>
                  <p>A doua zi, mă prezint cu pașaportul, cu hârtiile toate, corespondență din țară și din străinătate (un dosar întreg), cu prietinul și gazda mea, d. Legrand, și cu o duzină de fotografii, care reprezintă pe amicul meu Legrand, pe soția sa, madam Legrand, pe cei doi copilași ai lor și pe mine, la masă toți, pe veranda vilei; madam Legrand, în fund, ține pe câte un genuchi pe copilași; eu și cu Legrand stăm în picioare și ciocnim, peste masa rotundă, paharele, închinând, eu: pentru prosperitatea bătrânei Republice Franceze! el: pentru progresul tânărului Regat Român!</p>
                  <p>După fotografie, putea impiegatul cu drept cuvânt să mă dea iar afară; însă, examinând cu mare atenție celelalte documente, binevoiește în sfârșit să-mi dea fițuica pentru achitare. Îmi iau banii și fotografiile, și mergem cu amicul Legrand în centru, la Café Gambetta, să luăm câte un aperitiv, după obiceiul locului.</p>
                  <p>Acolo — ce aflăm?</p>
                  <p>În ajun, banca locală a plătit un cec fals de 50.000 de franci unui cavaler de industrie; semnalmentele: gentleman englez.; roșcovan; costum cadrilat; portofel enorm, crocodil veritabil, etc. ... etc. ...</p>
                  <p>Nu! — pot mărturisi despre asta atâția prieteni ai mei socialiști, și liberali, și conservatori, și, puținii, rămași sadea pe dinafară — nu! n-am fost niciodată socialist; n-am dușmănit cândva capitalul... Dar, când am auzit că infama întreprindere burgheză, care m-a necăjit și m-a vexat pe mine atâta, fermecată numaidecât de un milord cadrilat și de o piele de crocodil, a fost pârlită cu o așa de frumoasă sumă rotundă... drept să spun, am jubilat...</p>
                  <p>Peste trei zile am plecat din Franța către patrie.</p>
                  <p>În drumul de fier, a doua zi, am avut norocul (să vedeți mai jos pentru ce zic „norocul") să mă-ntîlnesc cu un rus, un vechi cunoscut, foarte simpatic, pe care de mult îl știam că înoată în apele anarhismului terorist — un tip de om excelent, bun, onest și moral; dar... apostol... infatigabil și incurabil. Cum m-a văzut, rus comunicativ, m-a strâns de gât, să mă sărute. Ne aflam singuri într-o cabină mică a vagonului. Eu, cam în glumă, cam în serios, i-am zis:</p>
                  <p>— Ascultă-mă, maladețule, spune drept: ai în geamantan vreo cutiuță cu bomboane destinată vreunui tiran?... să nu se deschiză cutiuța singură pe drum, să-și verse asupra mea bunătățile, că m-ai nenorocit: am treabă acasă; m-așteaptă familia!</p>
                  <p>Maladețul meu a-nceput să râză și iar m-a strâns de gât și m-a pupat; pe urmă m-a asigurat că n-are la el nici un explozibil altul decât ura lui nempăcată contra intolerabilei de absurde organizațiuni actuale a societății. Eu, din parte-mi, i-am declarat că n-am nici un cuvânt spre a susținea o organizație care, dacă n-o cred totdeuna intolerabil de absurdă, adesea mi se pare stupid de intolerabilă.</p>
                  <p>Asupra acestora, ne-am pupat iar muscălește, și, după ce am dat un bacșiș conductorului să ne lase singuri în compartiment, ne-am culcat... Am dormit bine până la ziuă, când am ajuns la graniță.</p>
                  <p>Anarhistul meu, mai deștept ca mine, s-a coborât întâi din vagon. Eu, puțin mai târziu, somnoros, dau să trec pe urmele lui... Un polițist, cu o voce foarte aspră, îmi zice, ținându-mi calea:</p>
                  <p>— Treceți întâi la revizia pașapoartelor!</p>
                  <p>Caut în buzunar... caut în săculețul meu de drum... Nu e... Afurisit pașaport!... iar pașaportul!... Zic:</p>
                  <p>— Domnule, nu-l găsesc; probabil, l-am pierdut pe drum; dar sunt român, domnule!...</p>
                  <p>Și voi să trec; dar el, și mai aspru:</p>
                  <p>— Nu se poate, domnule, fără pașaport! n-auzi?</p>
                  <p>— Dar am hârtii, altele, care probează că sunt român, domnule! cetățean român!...</p>
                  <p>Și iar dau să mă vâr. Aș!... Polițistul îmi dă un brânci în piept, și mă aruncă-napoi, cam departe, pe teritoriul străin, în brațele unui hamal, care, din spate, cu același procedeu, mă restabilește în poziția verticală.</p>
                  <p>„Ei! zic în gândul meu; de acum sunt pierdut! pierdut la pragul patriei mele!... Ce e de făcut?..."</p>
                  <p>Intru, foarte abătut, în restaurantul gării pe teritoriul neutru... Beau o cafea... amară cafeaua în țară străină... prea puțin zahăr și prea mult frank-caffe!... Gustând, foarte dezgustat, din cafeaua exilului, aud că afară se pregătește trenul de plecare cătră interiorul patriei mele... Mă uit la ceas; mai sunt douăsprezece minute... și pleacă fără mine, și eu rămâi în exil, și nu mai am parale nici de frank-caffe!</p>
                  <p>Desperat, mă-ntorc la polițistul meu și, cu lacrimi în gușe:</p>
                  <p>— Domnule! te rog, domnule... sunt cetățean român!... scap trenul!... nu mă nenoroci!</p>
                  <p>Dar el răcnește:</p>
                  <p>— Nu se poate fără pașaport! nu-nțelegi? idiotule!</p>
                  <p>Profund vexat de acest refuz astfel formulat, mă întorc demoralizat cu desăvârșire în restaurant... Ce să fac?... Să telegrafiez cu 50 de cuvinte răspuns-plătit și cu timbru de 30 de bani la poliția locului meu. Dar, până să-mi vie răspunsul pot pieri printre străini; în cel mai bun caz, alt tren de coincidență n-am decât peste 18 ore!... Orcum, tot bine!...</p>
                  <p>Fulgerându-mi acestea prin minte, intru în restaurant, unde găsesc pe maladețul meu bând ceai, fără zahar, numa cu rom. Foarte supărat îi povestesc nenorocita mea aventură... El începe să râză ca un sec; scoate din buzunar un pachet de documente; se uită la mine lung, parcă mi-ar lua semnalmentele, ca la un biurou de servitori pentru condicuță; alege unul dintre documente; mi-l dă discret pe sub masă, și-mi șoptește:</p>
                  <p>— Na pașaport! mergi degrab la revizie!</p>
                  <p>Mă uit la hârtie...</p>
                  <p>Mă cheamă Bob Schmecker; sunt cetățean american; prezidentul U.S.A. „roagă pe toate autoritățile civile și militare de pe globul terestru să mă lase să trec și să-mi dea ajutor și protecție în caz de nevoie”.</p>
                  <p>„Hahà!” strig eu, și trec repede la domnul polițistul meu:</p>
                  <p>— Am găsit, în sfârșit, pașaportul meu, domnule!... poftim!</p>
                  <p>— Așa da! zice el.</p>
                  <p>Și mi-l vizează... Mă sui repede-n tren cu muscalul meu salvator. Ne pupăm... Trenul a plecat... Am intrat în patrie!... </p>
                  <p>Nu! — să mărturisească toți amicii mei anarhiști, fie liberali, fie conservatori — nu! nu sunt pentru răsturnarea societății actuale, mai ales prin mijloace violente... Dar, drept să spun, reintrând, după atâta necaz, cu așa succes, în patrie... am gândit... nu mai țiu minte ce... prostii, desigur.</p>
                  <p>Ajungând seara acasă, am fost întâmpinat de ai mei... înainte de-a mă apropia de ei, le-am strigat din poartă:</p>
                  <p>— Mă rog vouă, să nu-mi cereți hârtii de identitate, că n-am altceva decât un pașaport american, și sper că n-ăți fi inteligenți ca unul care m-a făcut idiot az-dimineață, numai pentru atâta să mă lăsați să intru.</p>
                  <p>Și-mpreună cu toată familia, care știe ciat-pat englezește, am cântat, de bucurie că ne-am revăzut sănătoși, mândrul cântec american:</p>
                  <p rend="italic">Yankee doodle...</p>
               </div>
               <div type="div3">
                  <head>Așa să mori! </head>
                  <p>Am avut să fac multe alergaturi săptămânile trecute: peste cinci mii de kilometri în drum-de-fier. Am ostenit destul; dar nu-mi pare rău... cu prilejul acesta am făcut o foarte plăcută cunoștință un drum rar</p>
                  <p>O zi întreagă, până la Budapesta, l-am admirat numai de la distanță; neștiind bine decât limba noastră, n-am avut îndrăzneala, cât mi-era de simpatic, să m-apropii de el și să intru în vorbă. L-am văzut în vagonul-restaurant, înconjurat de alți călători, conversând cu ei în mai multe limbi străine nemțește, ungurește, italienește, franțuzește un poliglot în toată puterea cuvântului.</p>
                  <p>Om tânăr, cam de treizeci de ani foarte elegant; deschis la privire și la vorbă; vesel, deștept, vioi; plin de glume și, mai presus de toate, om umblat.</p>
                  <p>Ceasuri întregi am tras cu urechea la conversația lui cu ceilalți călători, și, din câte am putut înțelege, am rămas cu convingerea care, mai târziu, trebuia să mi se confirme cu prisos că mă aflu în fața unui om extraordinar.</p>
                  <p>Acest tânăr, nu numai că știa atâtea limbi, dar cunoștea de aproape și țările lor: vorbea despre toate regiunile Europei civilizate, în lungul și-n latul continentului, cu mai mare siguranță decât aș îndrăzni eu să vorbesc despre mahalalele pe unde am copilărit; și, după cum se vedea bine, impresiile ce le comunica erau de tot proaspete: de ieri, din Germania de alaltăieri, din Franța; de acu trei zile din Italia!... un fel de pasăre călătoare care, cu o privire, din înălțimi, apucă fizionomia întreagă a părții globului unde și-a petrecut vara, și-i strigă din depărtare, de sus, pe limba ei: „Să ne mai vedem cu bine la anul!. </p>
                  <p>Dar nu numai atâta! Tânărul călător nu trecea prin lume ca o pasăre; era o minte cugetătoare, înavuțită cu frumoase învățături știa tot ce se petrece în lumea mare și-n cea mică. Vorbea, în perfectă cunoștință de cauză și cu egală competență, despre greva sindicalistă din Franța; despre reforma financiară a Germaniei; despre mișcarea sufragetelor din Englitera; despre expoziția secesioniștilor din Berlin; despre ultimele creațiuni a lui Carusso și a lui Rostand; despre situația incomodă a sultanului detronat, ca și despre puiul de girafă fătat săptămâna trecută în grădina zoologică de la Hamburg etc. etc.</p>
                  <p>Politică, finanțe, mode, navigație fluvială, maritimă și aeriană, industrie, arte, teatre, muzică, sport, mai cu seamă sport toate, toate erau clar și metodic așezate în această puternică minte de om, și prin urmare, la nevoie, metodic și clar expuse.</p>
                  <p>Și toate astea, cu o siguranță, o dezinvoltură și o volubilitate încântătoare, spre uimirea tuturor ascultătorilor. Ce păcat, m-am gândit eu, că nu știu o limbă străină, să fi intrat și eu în vorbă. Câte lucruri aș fi putut afla și învăța de la un om atât de știut și de comunicativ!</p>
                  <p>Dar pe când gândeam astfel, iată că intrăm în gară la Budapesta, unde trebuie să cobor și să aștept câteva ceasuri până la plecarea trenului către București. Omul extraordinar coboară și el și dispare spre părerea mea de rău, prin mulțime. Lung o să mi se pară drumul fără el, care m-a făcut, de ieri până azi, să nu bag seama cum a trecut atâta vreme!</p>
                  <p>Alerg repede la controlorul vagoanelor de dormit, să m-asigur din vreme de un pat de clasa a doua dacă voi avea noroc să găsesc, fiindcă e totdeuna îmbulzeală și locurile se vând mai dinainte. Dar am noroc; din întâmplare, în ziua aceea, sunt puțini călători; locurile toate sunt libere; am să fiu singur într-un compartiment de patru paturi... atât mai bine! nu ai totdeauna noroc să dai peste tovarăși de drum interesanți și plăcuți.</p>
                  <p>Ceasurile de așteptare au trecut foarte încet, și mi s-au părut firește foarte lungi; dar, cât de încet, ceasurile tot trebuie să treacă; și cât de lungi sa fie, tot le-nghite vremea pe unele după altele. Și așa, pe la două și jumătate, m-am suit în vagonul de dormit la patul cu numărul 13.</p>
                  <p>Ș-apoi mai spun unii ș-alții că 13 e număr fără noroc! N-apuc să mă așez bine la locul meu și să scot o carte de citit din săculeț, și cine intră, cu zgomot mare, în același compartiment?... Cine? tânărul meu! extraordinara pasăre călătoare! care ocupă în fața mea locul cu numărul 11.</p>
                  <p>Mă salută foarte grațios, pare că mă recunoaște. Eu, vădit mulțumit că-l revăz, îi răspund și mai grațios, și gândesc așa: de data asta, fiindcă suntem numai doi într-un compartiment, am să intru în vorbă franțuzește, ori nemțește, cât mă pricep. Și pândesc momentul când să atac.</p>
                  <p>Dar până să încep eu, el, care și-a aruncat ochii pe cartea mea de citire lăsată pe mescioară, îmi zice zâmbind foarte amical:</p>
                  <p>— Dumneata știi românește?</p>
                  <p>Înecat de admirație și de bucurie, nu pot răspunde decât prin altă întrebare:</p>
                  <p>— Cum? dumneata... știi și românește?</p>
                  <p>— Perfect! răspunde omul extraordinar.</p>
                  <p>— Domnule, zic eu, nu-ți poți închipui câtă plăcere îmi face să călătoresc cu un om așa de umblat ca dumneata! Crede-mă că tot drumul de aseară și până adineaori am regretat că nu cunosc și eu o limbă străină, să pot intra în conversație cu un tovarăș de călătorie așa de spiritual și care știe atâtea!</p>
                  <p>Tânărul mi-a mulțumit de compliment, și din momentul acela am fost buni prieteni.</p>
                  <p>Câtă admirație îmi inspirase în ajun nu fusese nimica pe lângă ce trebuia să-mi inspire de acuma-ncolo. Cum se poate un om să-i ia atâtea! Fenomenal!</p>
                  <p>Să las că știe pe dinafară toată muzica din Prințesa dolarilor și din Văduva veselă, cu cuvintele cupletelor în nemțește și-n românește; căci asta se poate atribui talentului și memoriei, care adesea nu dovedesc prea mult în privința inteligenței; clar ceea ce m-a amețit a fost cunoașterea amănunțită a împrejurărilor politice de la noi. Astfel, de la dânsul am aflat...</p>
                  <p>că arhiducele moștenitor al tronului Austro-Ungariei va veni să facă o vizită la Curtea noastră, și că vizita aceasta are o mare însemnătate politică;</p>
                  <p>că Alexandru Davila deschide la toamnă un teatru nou național în București;</p>
                  <p>că, pentru moment, nu se face nici o remaniare în cabinetul Brătianu, fiindcă nu s-a putut ajunge încă la o înțelegere între cadrele vechi liberale și generoși, așa că intrarea lui Stere și a lui Radovici în minister nu se poate face decât la toamnă;</p>
                  <p>că magaziile economatului C.F.R. de la gara Filaret au ars până-n pământ, iar pagubele se ridică la peste trei milioane;</p>
                  <p>că bietul nostru Marion, poetul inimitabil al soacrelor, a dispărut dintre noi;</p>
                  <p>că Take Ionescu dezminte că ar fi declarat lui Costică Arion cum că i-ar conveni să mai rămână mult liberalii la putere;</p>
                  <p>că recolta, dacă nu vine ploaie cât de curând, este foarte amenințată în partea de jos a României; ș.cl., ș.cl;</p>
                  <p>și toate aceste afirmațiuni, confirmate cu: „așa să am noroc!... așa să trăiesc!... „așa să tiorăsc!... așa să am parte de sănătate!... așa să mor!</p>
                  <p>După acestea, începe să cânte ceva din repertoriul lui Ristache Ciolacu, pe care-l cunoaște personal de la Lăptărie, precum cunoaște personal pe toate personalitățile noastre din lumea politico-economică, finanțiară, artistică etc.</p>
                  <p>Dar numai pe ale noastre le cunoaște?</p>
                  <p>În Paris, în Berlin, în Viena, în Milano, peste tot, pe toți îi cunoaște:</p>
                  <p>— Așa să am parte de ochii mei!</p>
                  <p>Pe urmă, îmi povestește cum a ars balonul lui Zeppelin, Oi mamă!, și cum el îi spusese mai dinainte contelui că are să se întâmple o nenorocire:</p>
                  <p>— Așa să trăiesc, dacă nu i-am spus! parcă nu i-am spus! Trecem, după asta, iar la politica românească...</p>
                  <p>Lui Stere i-a spus el să nu intre până n-are o siguranță solidă, să nu pață și el cu liberalii ce a pățit Take cu conservatorii: </p>
                  <p>— Așa să mor, dacă nu i-am spus!</p>
                  <p>Apoi, de la politică, trecem la teatru...</p>
                  <p>Cea mai mare artistă dramatică tot Sară Bernhard rămâne, deși și Suzanne Despres este admirabilă; dar creația cea mai frumoasă a Sarei nu este nici Dama cu camelii, nici LAiglon, ci Frui-frui; rolul cel mai elegant:</p>
                  <p>— Așa să am bine, dacă nu i-am spus deja la Paris!... de ce să nu-i spui?... parcă mi-e frică?...</p>
                  <p>După atâtea minuni câte am auzit, pe la unu după miezul nopțři, dorind somn ușor tovarășului de călătorie, m-am culcat la locul meu, pe când el fredona încă un cuplet de operetă.</p>
                  <p>A doua zi dimineața ne-am deșteptat pe teritoriul românesc.</p>
                  <p>Până la București, am mai auzit destule. Pe la Chitila, am îndrăznit să-l întreb pe omul meu ce e de felul lui. Am aflat...</p>
                  <p>E voiajor... în branșa ilustrate, poștale...</p>
                  <p>Cu toată veselia lui, are cauze să fie trist: fiind ocupat în Olanda cu așteptarea ușurării reginei Wilhelmina, a scăpat ocazia să lanseze o serie de ilustrate române pentru jubiloi.</p>
                  <p>— Așa să mor!</p>
               </div>
               <div type="div3">
                  <head>Repausul duminical</head>
                  <p>1909</p>
                  <p>Petrecerile cu mult înainte pregătite rar se întâmplă să iasă bine; câtă vreme, cele încinse așa din întâmplare, pe negândite, aproape totdeuna izbutesc frumos... </p>
                  <p>De ce oare? - De ce, de nece - nu trebuie să ne batem mereu capul să filozofăm, să tot căutăm cauza la orșice... Destul să constatăm cum se petrec lucrurile, și din constatarea asta să tragem învățătura că: nici la petreceri de mult puse la cale să nu mergem cu prea mari închipuiri de veselie, și nici să stăm la îndoială când, pe negândite, ni se ivește prilej de petrecere; să mergem cu voie bună, daca n-avem altă treabă mai serioasă de făcut - zic <hi rend="italic">mai</hi> serioasă, fiindcă, în viața noastră scurtă și trudită, nici petrecerea nu e ceva atât de neserios cum spun câțiva înțelepți, unii ursuji și alții fățarnici.</p>
                  <p>Așa cel puțin gândesc eu, și de aceea am petrecut așa de frumos alaltăieri noaptea.</p>
                  <p>Joia trecută, 21 mai, neavând treabă, mă plimbam încet pe Calea Victoriei, pe la șapte seara, privind la forfoteala aceea de calești, birji, automobile - ce mulțime! ce eleganță! ce belșug!... cum rar se vede chiar în orașele cele mai prospere - și mă gândeam: cine or fi aceia care au scornit de la o vreme că-n țară e sărăcie, că s-a scumpit traiul și că suntem amenințați de o criză agricolă? ce moftangii!</p>
                  <p>Pe când gândeam așa, iacătă, dau piept în piept cu amicul meu Costică Parigoridi - care, contrariu felului său cunoscut de toți, are acum aerul unui om prea puțin vesel.</p>
                  <p>– Monșer - îmi zice - nevastă-mea s-a dus la țară cu copiii, la neamurile ei, tocmai în Muscel... Eu n-am vrut să merg... mai întâi, mi-a fost lene să mă scol așa de dimineață; și pe urmă, drept să-ți spun, nu-mi plac petrecerile patriarhale; eu sunt orășean; mie-mi place orașul... dar... nu duminicile și sărbătorile... N-am văzut ceva mai urât pe lume decât un oraș mare în zilele de repaus dominical! Toate prăvăliile cu obloanele lăsate ca pleoapele în somn... Ce somn!... Peste tot închis!... Să vrei să te spânzuri, n-ai de unde să-ți cumperi un ștreang... Lipsa asta de activitate, de viață, de mișcare comercială mă apasă pe umeri, mă trage și pe mine la somn; și nu pot dormi măcar - parcă sunt în stare de insomnie... și când mai văd și toată mitocănimea asta parvenită, prostimea asta elegantă, învârtindu-și roatele cu cauciuc în neștire, îmi vin fel de fel de idei... primejdioase... De un ceas umblu să dau de un prietin... parcă toți au intrat în pământ!</p>
                  <p>– Iată, m-ai găsit pe mine, îi zic eu.</p>
                  <p>– Bine că te-am găsit, nene Iancule! Afurisit să fie repausul dominical!</p>
                  <p>– Dragă Costică, recunosc, în adevăr, că un oraș mare în repaus dominical nu este așa de frumos ca în plină activitate; și mie-mi face aceeași penibilă impresie ca și ție... Decât, ia să ne gândim și la oamenii care muncesc, o saptămână întreagă, de dimineață până seara târziu... Nu le trebuie și lor o zi de odihnă?</p>
                  <p>– Da, răspunde amicul meu; dar în loc să se odihnească, își fac bășici pe tălpi umblând toată ziua gura-cască, și seara cad morți de oboseală.</p>
                  <p>– Bine; dar s-au recreat... au petrecut...</p>
                  <p>– Da! s-au îmbătat!</p>
                  <p>– Dar ce să facă?... să citească psalmii proorocului David?... Și pe urmă, dă-mi voie să-ți spun că-mi pare rău să te aud pe tine, spirit modern, suflet așa de uman, vorbind astfel despre lumea muncitoare... și asta numai de necazul urâtului... Să presupunem că se-mbată și poporul... Ei! și?... parcă...</p>
                  <p>– Înțeleg ce vrei să zici!</p>
                  <p>- ... Ei! apoi?</p>
                  <p>– Nu știu, monșer; dar sunt plictisit ca un cățel pe care stăpânul l-a uitat încuiat în casă... Îmi vine să urlu de urât... Ai treabă?</p>
                  <p>– De loc. </p>
                  <p>– Unde mănânci astă-seară?</p>
                  <p>– Indiferent.</p>
                  <p>– Vrei să mâncăm împreună?</p>
                  <p>– Mai ales.</p>
                  <p>– Unde, zici?</p>
                  <p>– Unde poftești.</p>
                  <p>Pornim amândoi la vale. Pe drum, Costică, privind la obloanele prăvăliilor, bombănește mereu... În dreptul lui Capșa, întâlnim pe alt prietin; îl luăm, fără vorbă multă, ca de rechiziție; la răspântia bulevardului, încă doi; îi înhățăm; în dreptul legațiunii rusești, încă unul; e prizonier... Curios lucru! toți foarte plictisiți de repausul dominical; și cu cât banda sporește, cu atât dispare plictiseala! Toți șase - oameni de condiție frumoasă în societate - ajungem, aproape bine dispuși, la Iordache, în Covaci.</p>
                  <p>Sus, pe terasă...</p>
                  <p>– Domnilor - zice Costică - trebuie să știți că, grație întâmplării fericite că v-am întâlnit, mi-au fugit din minte niște idei foarte negre... Dacă, adineaori, nu-ntâlneam pe nenea Iancu, mergeam, cum eram de plictisit, drept la gară, să mă arunc subt roatele primului tren la-ndemână. Vă mulțumesc... Sunteți salvatorii vieții părintelui copiilor soției mele, care era să citească mâine, la Câmpulung, în <hi rend="italic">Universul</hi>, încă o nouă tragică sinucidere la stația B.M.!... Ei bine, faptul acesta, că, din fericire, v-am întâlnit, combinat cu faptul, nu mai puțin fericit, că astăzi este ziua mea onomastică, sf. împărați Constantin și Elena, ne obligă: pe mine să vă rog, iar pe dv. să primiți, a face eu cinste astă-seară.</p>
                  <p>Îl sărutăm cu toții și, care mai de care, îi urăm:</p>
                  <p>– La mulți ani, Costică! cu noroc, sănătate și veselie!... Și cinstit socru, dragă Costică!</p>
                  <p>Pe urmă, din parte-mi, îi cer scuze că am uitat să-l felicit, fiindcă, necâzând sub prescripțiile legii repausului dominical, nu țin niciodată socoteala sfinților.</p>
                  <p>Costică se-ntoarce-n loc și deodată, vesel ca totdeuna, strigă:</p>
                  <p>– Băiete! aperitive, lista și răcitori în lege! să vie!</p>
                  <p>Știu c-am petrecut!...</p>
                  <p>Ce chef!... și, dacă trebuie să fim drepți, Costică a plătit de două ori petrecerea improvizată - și cu bani și cu spirit - ce vervă!... Din când în când, constatând că lăsam "să se răcească" paharele noastre pline, ne strigă, ridicind pe al său:</p>
                  <p>– Jos repausul dominical!... Să lucrăm!... lucrați, domnilor!</p>
                  <p>Iar noi, împărtășind părerile lui, lucram cu stăruință... Ce activitate!</p>
                  <p>Cinci ore fără-ntrerupere, pe nerăsuflate...</p>
                  <p>Cam pe la deșteptatul rânduricilor - țal!... Aperitive, 18; baterii, 8; șampanii, 12, și 22 pachete de regale... și 5 rânduri de marghilomane.</p>
                  <p>Foarte - cum m-aș putea exprima în termeni mai aleși, adică mai potriviți? - foarte... gata, coborâm frumos, însă pe tăcute - nu o tăcere lugubră, totuși solemnă... Ne reculegem.</p>
                  <p>Ajungem jos, unde moțăie câțiva birjari, pândindu-și prada matinală; ne oprim puțin, să aspirăm până-n adânc praful sănătos ridicat spre firmament de târnul municipal.</p>
                  <p>Costică, după o sforțare eroică, întreabă:</p>
                  <p>– Un'e me'gem?</p>
                  <p>Noi medităm un moment... Eu ridic din umeri... Ceilalți, ca și mine.</p>
                  <p>– Bi'jar!</p>
                  <p>Și, câte doi, câte doi, binișor, ne-am așezat frumușel în trei birji. Eu cu Costică pornim în frunte... Zic, eu acuma, lui Costică:</p>
                  <p>-Un'e me'gem?</p>
                  <p>Costică ridică din umeri, și pe urmă mă sărută; îi plătesc prompt cu aceeași monedă.</p>
                  <p>Din Covaci, apucăm la dreapta-n sus pân Șelari; din Șelari, apucăm la dreapta pân Lipscani; din Lipscani, la stânga - și Costică mă sărută și zice:</p>
                  <p>– Eș' du'ce, 'ne Iancule!</p>
                  <p>– Sân' tu'tă, Co'tică!</p>
                  <p>– Tu'tă du'ce, 'ne Iancule! </p>
                  <p>Și râzi... Și, dând să mă pupe încă o dată, nu știu cum face, că-mi ridică pălăria, care-mi zboară afară din trăsură, înapoi spre Iordache.</p>
                  <p>– Bi'jar!... pă'ria lu'nea Iancu!</p>
                  <p>Oprim... Birjarul mi-aduce pălăria. Costică mi-o pune pe cap... mai îndesat... ca să nu-mi mai zboare... Și râzi... Și ne pupăm du'ce...</p>
                  <p>Dar unde ne aflăm? Pe bulevardul Colței, aproape de Piața Victoriei.</p>
                  <p>– Une'e me'gem, mă, 'mboule?... știi? întreabă Costică pe birjar.</p>
                  <p>– La Lăptărie, conașule; cum să nu știu?</p>
                  <p>– E 'mb'avo! i răspunde Costică; și pe urmă cătră mine: auzi ce ide' f'umoasă a'avut 'mbou!</p>
                  <p>Dar celelalte două birji nu se văd în urma noastră.</p>
                  <p>– Ne-a t'ădat, ca niște lași, ne' Iancule!</p>
                  <p>Aerul de la Șosea ne face mult bine. Ajungem la Lăptărie. Plin!</p>
                  <p>Acolo, cei patru amici, care au sosit, prin Calea Victoriei, înaintea noastră, ne așteaptă; ei nu puteau crede că i-am trădat ca niște lași.</p>
                  <p>Câte un pahar de șampanie, la botul calului! - etc.!! etc.!!!</p>
                  <p>Se face ziuă... Rândurelele au și plecat la vânătoare... Reintrăm în Capitală, în căutarea unui jvarț cu <hi rend="italic">cognac</hi> fin... Am găsit...</p>
                  <p>Ciudat efect face cafeaua tare!... Ni s-a dezlegat limba... Ieșim... E lumină mare... O aglomerație... Un accident?... Să anunțăm Salvarea!... Ne apropiem...</p>
                  <p>Un cetățean șade jos pe marginea trotoarului și nu vrea să se scoale, cu toate insistențele sergentului.</p>
                  <p>– Ce e? întreb pe sergent.</p>
                  <p>– E repausul duminical, domnule: nu mai poate umbla; trebuie să-l ridic de-aici, să nu-l calce vreo trăsură... Haide, sus!</p>
                  <p>Și dă să-l ridice; cetățeanul se lasă greu din balamale, scapă din brațele omului ordinii și se așează iar la loc. Îl privesc de aproape... Îl cunosc... Este un excelent culegător tipograf, om în vârstă și foarte cumsecade. Zic:</p>
                  <p>– Scoală, monșer, nu face pentru d-ta să te dai în spectacol... ești om serios, tată de familie...</p>
                  <p>– Ba, pe tat'to! răspunde el.</p>
                  <p>– Îmi pare rău - adaog eu - că n-ai înțeles bine morala mea...</p>
                  <p>– Ba am înțeles; dar vorba mea e: unde găsim noi acuma ciorbă de burtă?</p>
                  <p>– D-tale ți-ar trebui acuma un jvarț cu <hi rend="italic">cognac</hi> fin... nu știi ce bine ți-ar face!</p>
                  <p>– Moft!... am băut jvarț la Comșa... ciorbă de burtă! n-auzi?</p>
                  <p>Dar Costică, foarte-ncântat de vorbele acestea, zice:</p>
                  <p>– N'ne Iancule, schembea, ca'va s'zică?... știi că are o idee frumoasă! hai la o schembea!</p>
                  <p>L-am suit pe cetățean în birje și am pornit la piață. Pe drum cetățeanul dormea strașnic în brațele lui Costică.</p>
                  <p>– Uite la el, în ce hal! zice Costică... Uite, domnule, efectele nenorocite ale repausului dominical!</p>
                  <p>– Dragă Costică - zic eu - orcum, lumea noastră are nevoie și de asta, de repaus dominical, după atâta trudă... Și mai la urmă, toți, toți suntem niște... stricați.</p>
                  <p>Și cu toții ne-am dus prin urmare să ne dregem lângă hală.</p>
                  <p>Adevărul e că schembeaua dreasă bine, cu puțin ardei roșu, este, la ocazie, superioară cafelei cu <hi rend="italic">cognac</hi> fin - drege... lucru mare!</p>
                  <p>După schembea, pe la șapte de dimineață, în toiul halei, luăm seama că amicul nostru, culegătorul, a dispărut dintre noi.</p>
                  <p>– Ne-a trădat, zice Costică; amicul d-tale este un laș!</p>
                  <p>Dar n-apucă să isprăvească vorba; și iată iar amicul meu, spălat și dichisit, cât s-a putut mai bine... A fost la bărbier.</p>
                  <p>– Ei! acuma, unde mergem? îl întreabă Costică.</p>
                  <p>– Eu - răspunde omul nostru - mă duc la atelier... După repausul dominical, începem la șapte... Sunt șef de echipă, nu pot să fac blau. </p>
                  <p>S-a scuzat dacă ne-a făcut cumva vreo necuviință, ne-a mulțumit frumos de cinstea ce i-am făcut și a plecat la treaba lui.</p>
                  <p>Noi - am dejunat - mai devreme - la Lăptărie - până seara.</p>
               </div>
               <div type="div3">
                  <head>Kir Ianulea</head>
                  <p>Apărut în 1907</p>
                  <p>Zice că odată, acu vreo sută și nu știu câți ani, a dat poruncă Dardarot, împăratul iadului, să s-adune dinainte-i diavolii, de la mare pân la mic, unul să nu fle lipsă, că-i scurtează coada și-i lungește urechile! Și, dacă s-au adunat ei cu toții, împăratul s-a tras de țăcălie scrâșnind strașnic, a tușit de i-a pârâit jețul, a holbat ochii la el și le-a zbierat așa:</p>
                  <p>– Afurisiților! care dintre voi nu e zevzec, să-i treacă pe sub nas toate și el să nu bage nimic la cap, trebuie să fi luat seama, ca și mine, că toți oamenii sosiți de pe la dânșii aici la noi nu se plâng decât numa și numa de soțiile lor; toată vina pentru pierzarea lor o aruncă în spinarea nevestelor; pe care-l întrebi de ce a ajuns aici: "femeia" și iar "femeia". Măi, am zis eu în gândul meu, adevărat să fie asta?... Pe spusele oamenilor, firește, mare temei nu putem pune, fiindcă-i știm ce iubitori de adevăr sunt. Dar iarăși nu-mi vine să las așa lucru ciudat fără de aproape cercetare; căci politica împărăției noastre cere ca să știm tot, fără greșală, nici îndoială... Mai întâi, era să vă poruncesc a supune la cazne fioroase pe toate femeile, doar de-om putea afla de la dânsele un crâmpei de adevăr; dar, pe urmă, m-am gândit că nici așa n-ajungem la mare ispravă; le cunoaștem și pe dumnealor cât de-ndărătnice și de-ncăpățânate sunt... Așadar și prin urmare, după multă chibzuință, am hotărât să trimit pe mititelul, pe Aghiuță... Ce? n-a venit Aghiuță?... Unde-i Aghiuță?</p>
                  <p>Mititelul sta pitit tocma pântre diavolii mărunței de la urmă, și, pe când cuvânta Dardarot, el, trăgând cu urechea, își cântărea coada-n mâni. Cum și-a auzit numele, a lăsat coada și a țipat:</p>
                  <p>– Aici sunt, întunecimea-ta! </p>
                  <p>– Apoi, dacă ești aicea, ce nu te-arăți mai la vedere? Vino-n-coace, proclete! Te dai coadei, ai? Simțiși c-am să te pun la treabă și te pitești, să nu-ți văd mutra, să nu-mi aduc aminte de tine, mititelul taichii!</p>
                  <p>Și când s-a apropiat Aghiuță de tron, l-a-nhățat Dardarot de urechi și scuturându-l, de-i trosnea junghietura - de dragoste multă ce avea pentru el, fiindcă era mititelul mucalit și când se plictisea împăratul de treburile-mpărăției, pe el îl chema, să-i spuie lafuri și să-i facă giumbușuri.</p>
                  <p>– Ascultă-mă, Aghiuță puiule... Dumneata numaidecât ai să iei din comoara-mpărătească suta de mii de galbeni aduși alaltăieri cu zgârcitul pe care-l îngropară cu talerul pârliții de mahalagii, că-ncepuse să le miroasă - zi o sută de mii de galbeni. Apoi, o să te-mpelițezi din cap până-n călcâie în chip de om muritor și să te duci pe pământ, în ce loc ți s-o părea mai potrivit. Acolo - ascultă bine, astâmpără-te cu codița! - să te căsătorești și să trăiești cu nevasta zece ani. Pe urmă să te faci că mori; să-ți lași acolo trupul, și să te-ntorci să-mi dai socoteală una câte una de toate pân câte ai fost trecut ca om însurat...</p>
                  <p>Bietul Aghiuță! știa el de ce sta pitit pântre plevușcă, măcar că era un drac și jumatate: bănuise ce-l aștepta, că iar o să-i dea cine știe ce grea sarcină. Când a mai auzit că o să aibă a face și cu femeie, a vârât coada-ntre picioare; încă n-o putea uita pe baba la care intrase să slugărească trei ani... Îi dedese baba de lucru - să-i îndrepteze un fir de păr creț: l-a tot muiat cu limba Aghiuță și l-a tras pân degete, zi și noapte fără răpaos; de ce-l muia și-l trăgea, de-aia firul se-ncârlionța și mai tare; și așa și iar așa, până i-a ieșit dracului părul pân căciulă; s-a lipsit și de simbrie și de tot, ș-a fugit de la stăpână.</p>
                  <p>- ... Și să știi - a adăogat Dardarot, după ce a stat puțintel la gânduri - că în toată vremea de zece ani pe pământ, ai să fii supus la toate necazurile, slăbiciunile și ticăloșiile pământenilor... la neștiință, la sărăcie, robie, prostie și la mânie chiar, rămânând să te aperi de toate relele cum ăi putea și cum te-o tăia capul... înțelesu-m-ai, puiule?</p>
                  <p>Ce să mai zică puiul? Nu mai încăpea câr-mâr; că Dardarot, cât îi vorbise, nu-l slăbise din gheară.</p>
                  <p>– Înțeles, întunecimea-ta!</p>
                  <p>– Apoi, dac-ai înțeles, puiule dragă, ce mai stai?</p>
                  <p>– Dacă nu-mi dai drumul de ureche...</p>
                  <p>Mare haz a făcut împăratul de vorba asta, și zice râzând:</p>
                  <p>-Pt! să nu te deochi!</p>
                  <p>Și l-a stupit pe mititelul în vârful nasului. Pe urmă, i-a lăsat urechea și, fără să mai zâmbească, răcnindu-i furios: "Ai plecat?", i-a tras un picior drept unde-ncepe să-i zică spatelui coadă. S-a dus de-a berbeleacul puiul până la comoara împărătească; a luat suta de mii de galbeni, și, p-aci ți-e drumul! într-un suflet, la-mplinirea datoriei.</p>
                  <p>Pe drum s-a prefăcut în chip de om, nici matuf, dar nici prea țângău; om tocmai în puterea vârstei, frumos și arătos; și, după ce s-a gândit, în care loc anume să meargă pe pământ, zice:</p>
                  <p>"Știi ce?... Am să mă duc la București... cunosc orașul... (că mai umblase de multe ori p-acolo) e loc de petrecere. Banul e scump; învârtit bine, aduce peste sută la sută; vorba veche: dacă ești sărac, du-te-ntr-o politie bogată... din ce scapă pântre degete altora, poți culege destul; dacă ești bogat, du-te-ntr-una săracă... din orice firimitură dă s-aducă un nevoiaș la gură, îi smulgi peste jumătate".</p>
                  <p>Gândind astfel, cum a picat în București, a tras în miezul târgului, la hanul lui Manuc. Acolo, a chemat îndată un samsar și i-a spus să-i găsească fără zăbavă o pereche de case frumoase, cu încăperi multe pentru stăpâni, musafiri și slugi, la aer curat, cu grădină și fântână-n curte, cu pimnițe, bucătării, spălătorii, cu grajduri și șoproane, în sfârșit cu toate câte trebuiesc pentru așezarea cuviincioasă a unui negustor chiabur. La vreo câteva zile, casele erau și dereticate cu tot dichisul - niște case mari în mahalaua Negustorilor; și slugi peste slugi, și cai la grajd, și calești în șopron...</p>
                  <p>Stăpânul casei, cunoscând păcatul oamenilor și mai ales al femeilor, că or să-l descoasă care mai de care, ca să-i afle rostul - că de unde e, cine e, cu ce trăiește, ce caută aici și câte altele - a chemat pe jupâneasa bătrână - o cotoroanță zugrăvită și smălțuită, pe care o pusese mai mare peste slugi, să poarte cheile și să ducă grija de toate - a poftit-o să șază jos pe chilim, iar el, de pe divan, trăgând ciubuc, s-a apucat a-i povesti pă cum urmează.</p>
                  <p>– Uite, dragă kera Marghioalo... Mie, cum ți-am mai spus, îmi zice kir Ianulea... Eu sunt de felul meu din părțile despre Sfântagora. Părinții mei, oameni de jos, se țineau cu o livede mică de măslini. Pe când împlineam șeapte anișori, le-a venit părinților dorința să meargă la hagialâc; și așa, după ce au făcut rost "de ceva parale, m-au luat împreună și ne-am dus călare pe catâri până la portul Salonicului. Acolo, ne-am suit pe o corabie mare, care aștepta cu pânzele ridicate vânt, ca să pornească spre miazăzi către Iafa. N-a trecut mult; a-nceput să sufle vântul așteptat; s-au umflat pânzele, și am pornit. Trei zile cu soare și trei nopți pe lună am mers tot drept înainte fără nici o supărare. Noi mâncam după datină post. Cam a treia zi, am mâncat la nămiez fasole și ridichi... Ce sa te pomenești?... Așa pe la toacă, au început amândoi părinții mei să se ție cu mânile de pântece și să se vaite grozav: "mor" și iar "mor"!... Căpitanul, văzându-i cum se zvârcolesc și se zgârcesc în dureri de moarte, a chemat degrab pe un călugăr papistaș, care se suise cu noi pe corabie, om învățat, priceput și la căutarea boalelor. Până să vie acela, bolnavii începuseră să-nvinețească și d-abia i-au putut spune ce mâncaseră - fasole și ridichi. Călugărul a-ntrebat încă o dată:</p>
                  <p>– Înțeleg, fiilor; dar trebuie să-mi spuneți: ați mâncat fasole și ridichi, ori ridichi și fasole?</p>
                  <p>Iar mama i-a răspuns cu glasul leșinat:</p>
                  <p>– Ridichi și fasole...</p>
                  <p>– Atunci, nu prea e bine! a zis călugărul.</p>
                  <p>Și a poruncit să-i frece pe pântece cu câlți aspri... Dar degeaba i-au frecat până le-au jupuit pielea; că, pe când răsărea luna, tata întâi și mama îndată după el, și-au dat otpustul ... Eu, copil, ce să fac?... Mă țineam plângând tot după căpitan și după călugăr, și i-am auzit vorbind așa: zice capitanul:</p>
                  <p>– Părinte, dac-o fi holeră, m-am nenorocit; patruzeci de zile nu-mi dă voie să intru-n port, mi se strică marfa și rămâi sărac pe drumuri!</p>
                  <p>Dar omul învățat i-a răspuns:</p>
                  <p>– Nu e holeră cum nu sunt eu călugăriță. Asta e un fel de boală care bântuie mai cu samă în postul Paștelui la christianii răsăriteni... Greșesc oamenii - c-așa e bietul om, supus greșelii - mănâncă întâi ridiche și pe urmă fasole... Vezi bine, ridichea își repede tăria-n sus, iar fasolea își navălește puterea spre partea dimpotrivă; una-mpinge, alta nu se lasă; se-ncinge luptă cu iuțeală mare în măruntaie, cârcei peste cârcei, până se face încurcătură-n mațe, de se sparge praporul - și se prăpădește omul de hurdukarismós - așa zic grecii la năpasnica asta de boală.</p>
                  <p>– Dar nu se ia?</p>
                  <p>– Deloc; n-ai nici o grijă.</p>
                  <p>I-au înfășat frumos pe bieții părinții mei în niște cearșafuri curate; le-au aprins câte o lumânare de ceară la cap; un alt călugăr grec i-a prohodit și, de dimineață, când s-a arătat soarele deasupra talazurilor - "vecinica lor pomenire!" - una! două! trei! i-au aruncat în adâncime... Pe mine, văzându-mă plângând, și-a făcut pomană căpitanul de m-a luat pe procopseală - întâi slugă, pe urmă ajutor, mai apoi tovarăș... Nu-ți mai spui, dragă kera Marghioalo, pân câte necazuri am trecut; câte ocări, înjurături și bătăi am înghițit; de câte ori era să pier în vultoare; de câte ori m-au amăgit împrejurările și înșelat lumea - mai ales de când am încăpuit eu singur o corabie și m-am apucat de negoț pe seama mea, fără alt stăpân nici tovarăș decât norocul meu! Nu-ți mai spui cum am scăpat odată cu viața numa-n pielea goală, că, după ce umblasem șapte luni pe ape, tocmai când să intru în Țarigrad, mi s-a aprins corabia încărcată cu cositor și chihlimbar de peste două mii de lire, pe care le cumpărasem cu piper și curmale nici de trei sute! Nu-ți mai spui câte și mai câte am pătimit, prin atâtea depărtări, pe mări și pân țări, cu fiarele, și, încă mai grozave, cu oamenii!... Destul să-ți spui că, încet-încet, m-am chivernisit cumsecade, ajungând să am o stare destul de bună pe potriva mea... Am învățat, cât am colindat pân lume, purtările cele frumoase; știu destule limbi străine - încai despre a rumânească, pot zice, fără să mă laud, că o știu cu temei; măcar că de viță sunt arvanit și nu prea am învățat buche, dar, drept să-ți spun, la asta nu mă dau pe nici un rumân, fie cât de pricopsit cărturar. Îmi plac cu deosebire limba și lumea de-aici, și, așa, fiindcă m-am săturat de atâtea primejdii ale călătoriilor, de atâta bătaie de cap și de inima ale negoțului, am venit să m-așez aici, în Valahia, la București; să mă bucur în isihie de rodul îndelungatei mele trude...</p>
                  <p>– Doamne, kir Ianuleo, a zis kera Marghioala; pân multe ai mai trecut și dumneata!... Dar să nu-ți pară rău! Încai n-ai pătimit ca atâția alții degeaba! Frumos ești, voinic ești, bogat ești! de trăit știi să trăiești! Halal să-ți fie!</p>
                  <p>Iar kir Ianulea a adăogat:</p>
                  <p>– Uitam ceva... Ascultă, rogu-te bine, dragă kera Marghioalo: să nu care cumva să aflu că ai spus la vreun vecin, ori altcuiva - da măcar tatii, de s-ar întoarce din fundul mării - câte le aflași acu de la mine, că, vezi dumneata? câtă nevoie am de slujba dumitale, ca femeie cinstită și credincioasă ce te știu; cât sunt eu de blând și cât ești de bătrână, nu-ți caut!... te cotonogesc! îți rup ciubucul ăsta pe șale și te dau ș-afară din pâine cu ocară!... Ai priceput?</p>
                  <p>– Vai de mine! a zis bătrâna; s-ar putea?... N-am obiceiul!... În viața mea n-am mâncat labe de pui!... Hei! kir Ianuleo; eu am slujit la case mari boierești... Câte am văzut ș-am auzit eu!... n-am vreme acuma să ți le povestesc!... dar, lasă...</p>
                  <p>– Ei, eu atâta-ți spui dumitale... te nenorocesc!... s-a isprăvit!</p>
                  <p>– Să mă omori! a zis jupâneasa și n-a mai stat; s-a ridicat de pe chilim și a plecat degrabă cu cheile la treburile ei.</p>
                  <p>Până seara, toți ai casei; până-n două zile, mahalaua-ntreagă; până-ntr-o săptămână, tot târgul... toată lumea a știut istoria lui kir Ianulea mai bine chiar decât el; corabia arsese de trei ori; chihlimbarul prăpădit făcea douăzeci de mii de lire; iar de atunci, în post, nu mai mănâncă - nimini ridichi cu fasole, toată lumea mănâncă fasole cu ridichi.</p>
                  <p>Cu azi, cu mâine, a făcut cunoștință kir Ianulea cu fel de fel de negustori, ba și de boieri; a-nceput să meargă pe la ei și să-i poftească pe la el, la sindrofie. Și la toată lumea plăcea, fiindcă era om deștept și blând, cu multă știință despre ale lumii, cu purtări-alese și, mai vârtos, cu dare de mână: levent și galantom, pătruns de filotimie și de hristoitie - într-un cuvânt, adevărat om de omenie. Astfel, care dintre negustori ba chiar dintre boieri aveau mai multe copile decât stare, umblau cu dinadinsul să-l ginerească. În vremea asta, el și pusese ochii pe o tânără din vecini - o chema Acrivița, fata a mai mare a lui Hagi Cănuță, toptangiu pe vremuri. Hagiul, văduv, era om de seamă, însă cam ififliu pe potriva greutaților casei lui, fiind împovărat de trei fete, una după alta gata de măritat, și încă doi feciori - băieți buni, aminteri, da cam nepricopsiți; așa că puțină nădejde de zestre de la Acrivița. Dar zestre-i trebuia lui kir Ianulea? Fata era vestită de frumoasă; numai atâta cusur avea și ea, că se uita, uneori, nu totdeauna, cruciș; dar tocmai asta îi plăcea lui cu deosebire. Fata-l plăcea și ea pe el... A cerut-o hagiului, iar acesta, fără nazuri multe, i-a dat-o.</p>
                  <p>Fiind și kir Ianulea, ca tot omul, supus slăbiciunilor omenești, era stăpânit de patima fuduliei; îi plăcea să trăiască domnește, numa-n petreceri scumpe, împărțind în dreapta și-n stânga daruri prețioase. Așadar, a făcut o nuntă strălucită cum nu se mai pomenise vreodată în mahalaua Negustorilor; încât bărbații ziceau: "Trebuie să fie putred de bogat arvanitul!... Văzuși, nene, ce bine a lovit-o sărăcia de hagiu!", iar femeile: "Poftim, soro, noroc pe chioara lui Cănuță!"</p>
                  <p>Cum a adus-o kir Ianulea în casă cu lăutari, parc-a întors-o pe dos. Până la sfârșitul cununiei, duminică seara, era blândă și supusă ca o mielușea; dar, luni dimineața, s-a ridicat din pat ca o leoaică…; A chemat toate slugile, femei și bărbați; s-a uitat o dată chiorâș de i-a băgat în spaime pe toți și, de față cu bărbatu-său, le-a zis:</p>
                  <p>– Să știți că de azi încolo sunt eu stăpână aici! Și să mai știți că cu Ianuloaia n-o să vă meargă cum vă mergea cu prostul de Ianulea! și încă să mai știți că eu am toane: pe cine m-o supăra cu atâtica măcar, îl plesnesc și-l trimit numaidecât la agie să-și ia merticul și de-acolo! Scurt!... Ați înțeles?… Aid-acuma! ieșiți afară!</p>
                  <p>De atunci, zi cu zi, cocoana se făcea mai aspră și mai țanțoșă; și, de ce era mai țanțoșă și mai aspră, d-aia kir Ianulea o iubea mai tare; și de ce creștea dragostea dumnealui, de-aia-i creștea și ifosul dumneei. Toata ziulica ofta omul după o vorbă mai dulce, or după un zâmbet... Ea sta tot posacă și-ncruntată. Daca "s-apropia de ea și da s-o mângâie, ca s-o mai îmbuneze: "Dragă Acrivițo, de ce ești supărată?" ea-l împingea cât colo:</p>
                  <p>– Ah! Ianuleo, fugi ca n-ai haz deloc… nu vezi? Alt barbat, în locul lui, și-ar fi pierdut răbdarea și ori îi punea picioru-n prag, s-o potolească, ori o trimitea-napoi la babacă-său, la Hagi Cănuță... Dar el, unde? Când îl împingea, el îi cădea-n genunchi: "Dragă Acrivițo, iarta-mă!" și da să-i sărute mânile; dar ea:</p>
                  <p>– Uf! Ianuleo, scoală-te! nu mai mă plictisi!</p>
                  <p>– Nu mă scol până nu ma ierți!</p>
                  <p>– Atuncea, stăi așa până poimâine, dacă poftești!</p>
                  <p>Și se scula ea și pleca, după ce-i da cu tifla.</p>
                  <p>Kir Ianulea, ce să facă? Se uita după ea lung cum ieșea înțepată fără să-și întoarcă ochii, măcar că o ruga cu lacrimi să nu-l părăsească așa... ofta, se ștergea la ochi și.... o iubea și mai mult.</p>
                  <p>A mers așa cât a mers, până i-a dat în cap cocoanei să-ntoarcă foaia, să-l prăjească și pe altă parte: s-a prefăcut că-l teme, că e zuliară . S-a prefacut azi, s-a prefacut mâne, pân-a-nceput -chiar să crează. Omul da bani cu împrumut, și firește veneau la el boieri, cocoane, negustori, slujbași, fel de fel de lume cu daraveri. Cocoana Acrivița sta cu urechea la ușă, s-auză tot; și nu s-a mulțumit s-auză numai; a sfredelit ușa cu un burghiu, ca să și vază. Și-ncai, nu tăcea? îi spunea fără sfială ce auzise și văzuse, și ține-te: că ăla ți-a zis așa și i-ai răspuns așa; că pe aia ai strâns-o de mână și i-ai sărutat-o de trei ori, și, pe urmă, când a vrut să plece, ai luat-o de mijloc și te uitai la ea așa galeș, și ai dus-o până la ușă și iar i-ai sărutat mâna— și câte alte ponosuri și mai și.</p>
                  <p>Iar dacă el se jura că pe nedrept îl bănuiește, că el e dator să se poarte politicos cu lumea și mai ales cu cocoanele, ca orice negustor - ea începea să-l ocărască, făcându-l nerușinat și mincinos. Nu mai putea kir Ianulea; îi venea să se strângă de gât ca pițigoiu și mai multe nu. Dar nici cu atâta nu se mulțumea cocoana. Nu-i era de ajuns cum le încornora toate câte le auzea și le vedea pe ascunsele; ca să afle și mai multe, da bacșișuri la slugi să-l iscodească; ba a pus chiar pe un frățior al ei să nu-l slăbeasca de pe urme, să-i descopere toate "berbantlâcurile dumnealui". Firește că nici slugile, nici frățiorul, n-au putut afla nimica, fiindcă omul era un bărbat nu se poate mai de ispravă.</p>
                  <p>Cocoana s-a pornit atunci cu ocări pe slugi, că-i mănâncă pâinea, ca hiște "păcătoase, ticăloase și necredincioase"; frățiorului i-a strigat că ori e halpe, ori "pes... semne altceva", și i-a poruncit să nu-i mai calce pragul, că-i rupe picioarele; iar pe slugi chiar în fața lui kir Ianulea, le-a smintit în palme și le-a dat afară.</p>
                  <p>Cum a schimbat slugile, alte bănuieli și alte certuri... Dar nici nu putem zice așa, fiindcă la ceartă unul spune una, altul alta, ori pe rând, ori amândoi deodată; în sfârșit, are parte fiecare de cuvânt; pe când aicea, țipa, ocăra și blestema numai dumneei, iar dumnealui asculta, înghițea și tăcea. Aflând slugile că în casa asta nu cântă cocoșul, se dedeau bine cu găina; îi turnau fel de fel de gogoși, care de care mai umflate pe placul dumneei: că dumnealui face și drege, că umblă așa și pe dincolo; și, fiindcă Ianuloaia era mulțumită cu astfel de slugi, apoi și ele-și făceau de cap; furau de stingeau.</p>
                  <p>Totodată, Acrivița mai căzuse și la darul foițelor: casa plină de jucători, masă lângă masă - otusbir, ghiordum, ba și stos - și dulcețuri, zumaricale, vinuri, cafele și vutci, și ciubuce peste ciubuce, ziua până seara, și noaptea până la ziuă. Pe lângă asta, era și agiamie și-nfumurată că nimini nu știe juca mai bine ca ea - și, se-nțelege, pierdea gros. Toate cheltuielile și pierderile astea îl dedeau mult îndărăt pe kir Ianulea; nu se mai ajungea din venituri. De regulă nu zicea nimica; dar așa, uneori, cam în glumă, se-ntâmpla să-i scape și lui câte o vorbă, bunioară:</p>
                  <p>– Numa de nu ne-ar bate odată toba cu atâtea cacialmale! </p>
                  <p>Nu-i trebuia mai mult cocoanei…</p>
                  <p>– Da ce? nici atâta petrecere nevinovată să n-am în casa mea?... Dumneata nu trebuia sa te fi-nsurat, dacă te știai pârlit, să iei pe Acrivița, fata lui Hagi Cănuță, care n-a fost învățată la casa părinteaseă să-și mănânce de sub unghie!... Să fi luat o mahalagioaică sărmană, s-o ții încuiată pe măsline și pe mămăligă, să-ți spele rufele și să nu se-ndure s-aprinză un muc de lumânare-n casă! ori una, să-ți puie niște coarne, să nu le poți duce!... Nu ți-e destul că sunt cinstită, după ce că-ți rabd, ca o nenorocită, toate ticăloșiile și murdăriile dumitale?... Eu voi să trăiesc; d-aia m-am măritat; aminteri mă duceam la călugărie!… Și-n sfârșit, dacă-ți place, kir Ianuleo! de unde nu, du-t' te plimbă, și să ne vedem când mi-oi vedea ceafa... fără oglinzi!</p>
                  <p>Într-o zi, stând ei la masă împreună cu o sumă de musafiri, până s-aducă ciorba, a-nceput din chiar senin Ianuloaia să vorbească despre o prietină măritată, care nu se afla de față:</p>
                  <p>că s-a ținut cu beizadea cutare, un copil! și vodă, suparat foc, era să puie să-i taie coadele și s-o trimită surghiun la un schit, tocmai în fundul munților;</p>
                  <p>că a prins-o odată bărbatu-său, ziua-n amiaza mare, la Țurloaia, la chiolhan, la iarbă verde, cu consulul muscălesc și cu alți drăngălăi; - țiganii îi trăgeau de unul singur "Măi, cazace, căzăcele!" și ea chiuia și juca numa-n papuci, cu palmele-n ceafă, apilpisită, ca un maladeț zaporojean;</p>
                  <p>că-ntr-un rând, a plecat la Căldărușani, s-o spovedească sfinția-sa părintele Ioanichie, și a stat acolo de miercuri în săptămâna patimilor până-n săptămâna luminată după izvorul tămăduirii; - se plimba toată noaptea cu duhovnicu-n luntre pe lună și cânta de răsuna lacul: "Frunzuliță lobodă, of! țațo, gura lumii slobodă!" iar părintele lucra din lopeți și-i ținea isonul pe glas al optulea...</p>
                  <p>Și câte alte grozăvii.</p>
                  <p>Musafirii și mai ales musafirele faceau haz; iar bietul kir Ianulea, om cu hristoitie, făcea fețe-fețe. A răbdat el cât a răbdat, și zice, întâi cu destulă blândețe:</p>
                  <p>– Bine, Acrivițo, scumpa mea! cum poți dumneata, mai ales că știi ce bun prietin sunt cu bărbatu-său... cum poți, fără să le fi văzut toate astea cu ochii dumitale, fără nici un temei, să catigorisești astfel pe o prietină, pe care o primim aproape în toate zilele în casa noastră?... Îmi pare rău!</p>
                  <p>– Ei! apoi vezi bine că dumneata o s-o aperi... ca vă scoateți ochii unul la altul!</p>
                  <p>Și apoi le spune tutulor că acuma prietina nu se mai duhovnicește la Căldărușani: i-a pus lui kir Ianulea gândul... "să-mi spargă casa!" Da o s-o prinză odată și n-o s-o ierte cum a iertat-o vodă; o să puie s-o tunză ca la cazarmă pe... și din "muscălească" și "călugărească" n-o mai scoate.</p>
                  <p>N-a mai putut suferi kir Ianulea; s-a ridicat foarte turburat și s-a răstit odată tremurând:</p>
                  <p>– Ascultă-mă, Acrivițo! nu-ți dau voie, mă-nțelegi, să mai zici o vorbă măcar despre o femeie care - poți spune dumneata toate murdăriile ce-ți trec prin gândul dumitale! - este mai cumsecade ca dumneata; că dumneata ești, mă-nțelegi, mai îndrăcită decât talpa iadului, și oricât de blajin să fie omul, îl scoți din toate răbdările! Să taci din gură, scorpie nebună, că pui de te leagă și te trimit la balamuc, mă-nțelegi!</p>
                  <p>Cocoana s-a ridicat și dumneei și s-a năpustit asupra dumnealui, să-i arză o palmă; dumnealui s-a ferit repede-ntr-o parte; iar dumneei, de necaz că nu l-a putut nemeri, a luat castronul cu ciorbă de pe masă și i l-a aruncat în față - l-a opărit de sus până jos. Kir Ianulea și-a ieșit din pepene; s-a repezit cu pumnii-n-cleștați, s-o pilduiască; dar musafirii s-au pus la mijloc și l-au oprit în piept:</p>
                  <p>- Nene Ianuleo! stai, omule! nu șade frumos! </p>
                  <p>Și, pe urmă, cătră dânsa:</p>
                  <p>– Mai potolește-te și dumneata, coană Acrivițo, pentru Dumnezeu! nu-l mai turba!</p>
                  <p>Ți-ai găsit!... S-a pornit cucoana pe răcnete, să rădice mahalaua-n picioare:</p>
                  <p>– Săriți! săriți, oameni buni! că mă omoară păgânul, arvanitul!... Mă bați, ai? după ce-ți râzi de casa și de cinstea mea, hoțule și pehlivanule!... Dacă te-ai îmbătat și ai poftă de bătut, du-te de-ți bate țiitoarele de pân fundul mahalalelor, pe care le-n-dopi cu pumnii de lire și-n casă te calicești până la lescaie, râtane!... Da pe mine să mă bați? pe mine, mă! spurcăciune de bă-dăran?... pe mine, fata lui Hagi Cănuță, să-ndrăznești tu să mă bați, păcătosule, janghinosule și râiosule!?... Stăi tu, că te-nvăț eu pe tine, cenghene turcească!</p>
                  <p>Și până nu i s-o stins glasul, n-a contenit... Firește că petrecerea n-a mai mers înainte... Au sărit toți musafirii, care mai de care: "Nene Ianuleo!", "Cocoano Acrivițo!"... că "la necaz spune omul multe"; că "are mâna cinci degete și nu se potrivesc unul cu altul"; că "și măruntaiele din om tot se ceartă uneori"; dar orișicum "nu e bine să s-auză-n lume de așa-ntâmplări într-o casă de seamă!"... și așa mai departe, cu chiu cu vai, i-au împăcat. Dar, firește, s-a știut îndată în toată mahalaua că "biata Acrivița lui Hagi Cănuță a ajuns de-o bate arvanitul - la masă! față cu musafirii! - după ce o-nșeală cu care-i iese-nainte!..." și pe urmă prietenele: "Cum a fost ea crescută, mititica, și pe ce mâini a-ncăput!... o s-o bage-n pământ păgânul!"</p>
                  <p>Lui kir Ianulea i-a trecut repede necazul și iar "dragă-n sus! dragă-n jos! puiule și suflete!" și orce poruncea dumneei, dumnealui răspundea:</p>
                  <p>– Cum poftești dumneata, fos-mu, parigboria tu kosmu! (vorbe frumoase, care-nsemnează, pe elinica: lumina mea, mângâierea lumii!).</p>
                  <p>În vremea asta, cocoana Acrivița se gândea:</p>
                  <p>"Eu cu budalaua, cu capsomanul ăsta de Ianulea, mult n-am să mai fac purici... Ia să mă gândesc la viitorul meu…"</p>
                  <p>Astfel, zi cu zi, i-a luat diamanticalele și sculele și argintăria, și le-a pus la păstrare acasă la Hagi Cănuță; pe urmă, a-nceput să vânză și de pân lucrurile de preț ale casei, despre care "budalaua" habar n-avusese să facă și el, ca orce negustor cuminte, o catagrafie. Totodată, s-a luat cu binișorul pe lângă el; a-nceput să-l mângâie și să-l mâglisească. După ce l-a răsucit și l-a fermecat cum a știut ea, când erau într-o seară amândoi singuri la iatac, s-a pomenit kir Ianulea că se repede dumneei și-l ia-strâns în brațe și pupă-l!… El zice:</p>
                  <p>– Mă iubești, draga Acrivițo?</p>
                  <p>Dar ea, uitându-se la el cruciș:</p>
                  <p>– Mai mă-ntrebi, Ianulică; fos-mu?</p>
                  <p>N-a putut kir Ianulea s-adoarmă toată noaptea de bucurie că s-a dat Acrivița lui pe brazdă... De-acu-ncolo, trai, neneco! Despre ziuă, când s-ațipească și el, haț! îl ia dumneei iar în brațe și zice:</p>
                  <p>– Dragă Ianulică, am să te rog ceva... dar... să nu zici ba.</p>
                  <p>– Când am zis eu ba la vreo dorință a mătăluță, sufletul meu?</p>
                  <p>– Uite ce e... Tătița ar vrea să mărite și pe surioarele mele - să nu-i rămâie fete bătrâne-n casă - c-au și-nceput mahalagioaicele (le știi gurița) să le zică "iepele lui Cănuță" - și nu prea are cu ce sa le-nzestreze pe potriva lor; că dacă nu era om cinstit și filotim cum e, ar fi avut astăzi stare!... Mulți bani are de luat de pe la boieri mari; ce folos, dacă deocamdată nu-i poate scoate?... Dar, după ce o-nchide el ochii, firește, dumneata ai să fii mai mare între clironomi; ai să strângi pe boieri în chingi negustorește și o să-ți intri-n bani... Și… așa, m-am gândit să-l ajutăm noi; să le facem fetelor o zestre cât de micșoară; că, de! cine se mai însoară astăzi fără zestre, doar de dragoste?... Numai eu am avut noroc să te găsesc pe dumneata - și plăcut și bogat, și galantom și să mă iubești atâta! "</p>
                  <p>Și pe urmă, strânge-l iar și pupă-l.</p>
                  <p>– Bine, puică, să le dăm... Cam cât?</p>
                  <p>– De! știu eu?... cam câte o mie, două de galbeni.</p>
                  <p>– Bucuros, suflețele!... adu-mi aminte mâne să mergem la hagiul, să-i numărăm paralele... Acu, aide, bibilico, să ne culcăm. </p>
                  <p>Dar ea îl strânge iar și zice:</p>
                  <p>– Și... pe urmă, uite... Frățiorii mei... Nu e bine să mai stea așa degeaba... M-am gândit să le faci dumneata rost de un capitălaș, să s-apuce și dânșii' de vreo negustorie, că sunt gogeamite găliganii acuma, nu mai face să se lase tot în spinarea bătrânului: pun-te masă! scoal-te, masă!… Ce zici dumneata, nu zic bine?</p>
                  <p>– Dragă puiule, nu știi că eu zic ce zici mătăluță?… Adu-mi aminte mâne dimineață... Acuma, hai să-i tragem un somn.</p>
                  <p>– Mai dă-mi o guriță, Ianulică, parigboria tu kosmu! </p>
                  <p>I-a mai dat o guriță, și au adormit ca niște copilași scăldați. </p>
                  <p>A doua zi, s-a isprăvit daravera: au fost înzestrate surioarele amândouă și amândoi frățiorii încăpuiți; iar peste vreo câteva zile, după ce i-a dăscălit pe larg cumnatul mai mare în toate privințele negoțului, ca om încercat, au pornit, cu chimirul plin, după marfă - unul, cu corabia, de la Galați cătră Smirna înspre părțile răsăritului; altul pân Brașov, spre părțile apusului cătră Lipsca, în chervan, cum umblau negustorii p-atunci.</p>
                  <p>Nu mai încăpea-n piele kir Ianulea de fericire... Ziafeturi peste ziafeturi zi și noapte, cu toate bunătățile și trufandalele; chef și tămbălău cu zeci de musafiri și de lăutari - și tot ce dorea Acrivița trebuia să se-mplinească: Turnul Colții să-l fi cerut pe masa, kir Ianulea pe masă i l-ar fi adus.</p>
                  <p>Au mers lucrurile tot așa și iar așa; a tot băgat mânile kir Ianulea în lada cu bani; a tot luat cu pumnul, la loc n-a mai pus nimic, pân-a dat într-o zi cu unghiile de fundul lăzii. N-avusese până-acuma obicei nici vreme să numere ce-avea-n ladă; acu i-a dat în cap să facă și asta, și nu i-a trebuit multă răbdare... Mai rămăseseră vreo trei sute și ceva de lire - să tot ajunga pentru coșniță și cheltuielile mărunte pe vreo două-trei săptămâni... Dar, om cu fire neclintită, s-a gândit așa:</p>
                  <p>"Ei! ș-apoi?… ce-mi pasă?... Mâine, poimâine se-ntorc băieții cu marfa, ne apucăm de negustorie și, cu stăruință multă și puțin noroc, umplem lada la loc... Pân-atunci, helbet! avem credit destul!"</p>
                  <p>Și s-a pornit după împrumuturi. Alergau cu limba scoasă samsarii de colo până colo, să-i găsească bani cu orșice preț… Pân-acuma el luase dobânzi cam sărate; de acum ajunsese să plătească el camătă din ce în ce mai piparată. Mai întâi nu s-a prea băgat de seamă; dar n-a trecut mult și a aflat negustorimea că se clatină rău kir Ianulea; și mai ales că bântuia p-atunci mare chesat asupra târgului, i s-a scurtat omului creditul de tot: cu mai bine de sută la sută și de-abia găsea, și nu vreo sumă mai însemnată, doar num-așa de mezelic. Toată nădejdea lui se răzima pe întoarcerea tinerilor, care, nu-și putea el închipui, de ce zăbovesc atâta, când toți negustorii plecați totodată, ba unii chiar mai târziu, se și-ntorseseră de la tacsid, fiecare cu încărcătura lui, la potrivită vreme.</p>
                  <p>Pasămite, cumnățeii aveau cuvinte să zăbovească... Tocmai când să-și piarză kir Ianulea răbdarea, iacă-i sosesc, una după alta, două vești destul de urâte... Băiatului dintâi, pe când se-ntorcea de la Smirna, i se cufundase corabia încărcată; iar el, începător în ale negustoriei, a fost uitat s-o asigureze... Cel mai tânăr dedese la Lipsca, în iarmaroc, peste alt chilipir, se-ntâlnise cu niște elini, de care mișună totdeauna pân îmbulzeala târgurilor mari; hoinărise cu ei pe la berăriile nemțești toată ziua, iar seara, merseseră-mpreună la cafeneluța unui simpatriot, într-o ulicioară dosnică de lângă Casa Sfatului, să-nvârtească un endekamisi, și pe urmă, la iuțeală, un stosișor; și așa, de pe la aprinsul lumânărilor până despre ziuă, îl lăsaseră tinichea: nu mai avea băiatul nici cu ce să vie-napoi acasă.</p>
                  <p>Cum s-a răspândit vorba și despre asta, au intrat la grijă mare creditorii lui kir Ianulea, că rămâne mufluz, și s-au adunat cu toții la cafeneaua de la Hanul cu Tei, spre a se sfătui ce-i de făcut, ca să-l țină zi și noapte sub de aproape pază, nu cumva s-o șteargă înainte de sorocul plăților, cum au muflujii obicei. Pe de altă parte, văzându-se scos la selemet, l-a apucat pe kir Ianulea un fel de groază... Ce are să facă el de-acuma, căzut în sărăcie, în necinste și-n ocară?... Or să-l vâre întâi în temniță, și, pe urmă, când i-or da drumul, să-ntinză mâna pe la porțile ălor de i-a-ndopat cu atâtea bunătăți și daruri!... Și încă, treacă-meargă toate!... Dar ce te faci cu fata lui Hagi Cănuță?...</p>
                  <p>N-a stat mult la gânduri spre a vedea că alta nu-i mai rămâne decât să spele degrabă putina - să se ducă, încotro vedea cu ochii, până dincolo de Mărul Roșu. Astfel dar, în faptul zilei, s-a sculat binișor, a strâns câtă drojdie se mai găsea pe fundul lăzii, s-a dat jos la grajd, a poruncit să-i puie șaua pe un buiestraș tătăresc, a-ncălecat, spunând argatului că merge până la Snagov după plătică proaspătă, că are deseara musafiri la masa, a ieșit pe poartă la pas și... pe urmă, cu ochii tot înainte, p-aci ți-e dmmul...</p>
                  <p>Când a luat-o pe subt mitropolie la stânga, cătră câmpul Filaretului, se luminase de răsărit, așa că, suind la deal, pân dreptul Cuțitului de Argint, și uitându-se-napoi în vale, a zărit un pâlc mare de călăreți în goană venind parcă pe urma lui. În adevăr, bănuiala i-era întemeiată... Prinseseră de veste negustorii și porniseră repede după el cu ceauși de la agie. El a vrut s-abată din drumul mare și s-o ia pe subt deal la dreapta; dar a dat de niște șanțuri; buiestrașul s-a poticnit și l-a trântit cât colo... Atunci, omul s-a sculat, a părăsit calul și a apucat-o pe jos. A suit la niște uluci, le-a sărit; pe urmă, alt șanț și alte garduri, până când, rupt de osteneală, ajungând pe culme, s-a oprit în fața viișoarei unui margmaș bondoc și-ndesat, care tocmai se spăla pe ochi de dimineață la soare în prispa cramei.</p>
                  <p>Kir Ianulea, cum l-a văzut, i-a zis gâfâind:</p>
                  <p>– Bună dimineața, neicuțule; cum te cheamă?</p>
                  <p>– Bună dimineața, jupâne... Pe mine Negoiță mă cheamă; da pe dumneata?</p>
                  <p>– Kir Ianulea...</p>
                  <p>Și d-abia mai ținându-l balamalele, a pășit pârleazul înăuntru și zise:</p>
                  <p>– Frate Negoiță, fă-ți pomană și mă scapă! Umblă niște dușmani să puie gheara pe mine, să mă nenorocească! Ascunde-mă undeva pe-aici, și eu te fac om bogat... Iar, dacă pân-oi pleca nu ți-oi dovedi că te pot procopsi, atunci primesc să mă dai chiar dumneata pe mâna dușmanilor... Mă rog dumitale, frate Negoiță, nu mă lăsa-n pierzare! mă rog și iar mă rog!</p>
                  <p>Negoiță s-a scărpinat în cap stând puțin la gânduri și a răspuns:</p>
                  <p>– Ascultă-mă, kir Ianulea; ce sunt dușmanii dumitale?... n-or fi boieri?... că de! drept să-ți spun, cu boieri în cârcotă nu mă bag...</p>
                  <p>– De unde, hoieri? sunt negustori...</p>
                  <p>– Atuncea, te scap...</p>
                  <p>Cum l-a ascuns subt o claie de haraci, peste care a mai trântit și niște coceni de porumb, iacătă și dușmanii...</p>
                  <p>– Mă, neicuță - a-ntrebat unul - nu văzuși dumneata adineaori trecând p-aici un negustor - așa ș-așa?</p>
                  <p>– N-am văzut.</p>
                  <p>– Ți-am da un bacșiș bun, să ne spui încotro a apucat...</p>
                  <p>– Păi, dacă nu l-am văzut...</p>
                  <p>– Spune, mă! A zis un slujitor ridicând gârbaciul...</p>
                  <p>– Dumneata mă poți și omorî!... da dacă nu l-am văzut...</p>
                  <p>– Dacă n-a văzut omul, n-a văzut, zice altul... Hai degrabă-nainte, că pierdem vremea degeaba.</p>
                  <p>Și au plecat, care călare, care pe jos, unii-ntr-o parte, alții-ntr-alta, alergând ca nebunii... După plecarea lor, Negoiță s-a suit într-un dud mare și s-a uitat pretutindeni roată, să se-ncredințeze dacă s-au depărtat bine; pe urmă s-a dat jos încetinel și l-a scos pe fugar din ascunzătoare.</p>
                  <p>– Te-am scăpat! acuma, să te văz, kir Ianuleo... te ții de vorba?</p>
                  <p>– Dragă neică Negoiță, nu știi cât îți sunt de-ndatorat și cât vreau din tot sufletul să mă țiu de cuvânt!... Iar ca să-nțelegi că mă pot plăti de dumneata, te rog șezi colea lângă mine să afli cine sunt eu și să asculți toate pățaniile mele.</p>
                  <p>Și i le-a povestit toate pe șart kir Ianulea lui Negoiță - de cum a fost plecat din adâncuri după porunca împărătească și până-n ceasul de față - toate, cu de-amănuntul toate, pe care Negoiță le-a ascultat cu plăcere mare și cu multă luare-aminte.</p>
                  <p>– Și acuma, neică Negoiță, ascultă bine cum te pot eu procopsi pe dumneata... De câte ori ăi auzi c-a intrat dracu-n vreo femeie, nevastă, fată, măcar fie ori din ce loc, ori de ce neam ar fi, să știi că eu sunt ăla. Numaidecât dar să vii acolo, că eu nu ies din ea până nu m-ăi goni dumneata... Firește că daca i-ai da de leac, degeaba n-are să-ți fie... Bărbatul femeii ori părinții fetei or să te răsplătească frumos... Ce zici?... îți vine la socoteală?</p>
                  <p>– Cum nu? a răspuns zâmbind Negoiță. Iar kir Ianulea, după ce i-a mulțumit încă o dată, a plecat p-aci-ncolo.</p>
                  <p>Nu se-ncheiase nici o lună după astea, și coborând Negoiță-n târg cu niște vișine trufandale de vânzare, a aflat de la precupeți că pe una din fetele lui Zamfirache Ulierul din Colentina, a de s-a logodit cu Ilie Bogasierul de la Barăție, o muncește dracul de vreo zece zile... Ce nu i-au făcut?... Leacuri, descântece, molitve... degeaba! Părinții și logodnicul plâng într-una văzând-o cum se canonește... Vorbește în toate limbile fără să le fi-nvățat, și sporovește și-i turuie mereu gura și spune fel de fel de taine și pâre - de unde le-o mai fi știind? - încât o lume, care aleargă s-o asculte, stă și se crucește: </p>
                  <p>ba că "sacul cu lire de la pahamicul Iordache din Dudești, de nu i s-a mai dat de urmă - furat de grămăticul pe care l-au prins pe drumul Olteniței și a scăpat peste noapte din beciurile agiei - se află acum pus bine, înfășurat într-un testemel ceadiriu, în fundul sertarului de jos de la scrinul de lângă soba din iatac la clucereasa Tarsița, mătușă despre mamă a lui aga, mai tânără ca dumnealui - se-ntâmplă! - și că cine nu-i știe merchezul poate scotoci-n sertar cât poftește, că nu-i dă de fundul adevărat"; </p>
                  <p>ba că "adiata lui Agop, tutungiul de la Sfinți, lăsată nepoati-si, nu-i scrisă de răposatul: a ticluit-o pe urmă, într-o noapte, bărbatu-său Tacor, cafegiul din Caimata, care vinde și suliman și cana de păr... Tacor cu Avedic, paracliserul de la biserica armenească";</p>
                  <p>ba că "fratele ăla tinerelul, de d-abia-i mijește mustața, călugărașul sprâncenat, care șade la preacuvioșia-sa părintele archimandritul Hrisant, în curtea mitropoliei - chip și seamă la-nvățătura cântărilor - este fata a mai micșoară a lui Ristache Muscalagiul de la Ploiești"...</p>
                  <p>și câte și mai câte alte bazaconii - cine le mai poate ținea minte?</p>
                  <p>Cum a auzit Negoiță toate astea, și-a desfăcut coșurile la precupeți cu rădicata pe ce a putut rupe și s-a dus de-a dreptul să vază și el pe fata apucată; și cum a ajuns acolo, s-a vârât pântre lumea adunată ș-a spus părinților și logodnicului că el o scapă pe fată dacă i-or da o sută de galbeni. Firește că bieții oameni n-au mai stat la gânduri: o sută fie! Iar Negoiță s-a apropiat de urechea pătimașei și, făcându-se că o descântă, i-a zis încet și sfios:</p>
                  <p>– Am venit, kir Ianuleo, după vorba noastră...</p>
                  <p>– Am înțeles, i-a șoptit duhul: dar, drept să-ți spui, neică Negoiță, nu te-am crezut așa de nătărău, să te mulțumești cu o sută de galbeni... Ce o să-ți ajungă ție numai atâta? Trebuia să ceri gros! Dar fiindcă ai greșit, te iert de data asta... Acu mă duc la Craiova, să intru în soția caimacamului. Săptămâna viitoare să te-nființezi acolo... Nu mă face să te-aștept prea mult; mai am și alte trebușoare, nu numai grija dumitale... Caimacamul își iubește nevasta ca ochii din cap, e și bogat și darnic. Socotește-te bine în talia asta, că de-acolea-ncolo nu mai ai nici o putere asupra mea; să știi că după aia sunt dezlegat de orce cuvânt și nu mai avem nimica de-mpărțit împreună!</p>
                  <p>Zicând acestea, s-a depărtat duhul... Tânăra s-a tâmăduit. Toată lumea se-nchina; părinții și logodnicul nu știau ce să mai facă de bucurie, iar Negoiță, luându-și suta de galbeni, a pornit la vie să se gătească de drum lung.</p>
                  <p>Și-a vândut a doua zi rodul la un oltean; a treia zi și-a cumpărat un călușel, cu tot dichisul de călărie, de la pătură și șea pân la ipingea; a patra, dimineața, a plecat. Asta era într-o miercuri... Ziua umbla, noaptea se odihnea; așa încet-încet, haidea-haidea, marțea următoare, pe la asfințit, a ajuns drumețul la straja Craiovei, și, de acolo, întrebând din om în om că unde ar putea găzdui un negustoraș ca el, l-au mânat la un han peste drum de o biserică mare.</p>
                  <p>Cum a descălicat, a dat calul în primirea argaților și a intrat în cârciumă, unde mai erau și alți isnafi, să-și prinză inima cu un ciocan de rachiu și cu ceva mezelic, înainte să meargă la odaie. Înserase binișor. Până să-i frigă niște pastramă, sta la masă pe gânduri; stând așa, aude clopote, și întreabă pe un arnăut, care trăgea ciubuc la altă masă, ce sarbătoare e a doua zi, de se face priveghere mare.</p>
                  <p>De la arnăut și de la cârciumăreasă, află îndată ca nu-i a doua zi nici o sărbătoare, dar că așa se fac ziua și noaptea slujbe peste slujbe la toate bisericile pentru ușurarea tinerei soții a caimacamului, care e chinuită de duhuri, și nu-i pot da de leac cu nimica: toate babele meștere, toți doftorii de la Sibiu, pricepuți la așa boale, toate maslurile și molitvele, citite de vlădica și arhiereii cu patruzeci de preoți - degeaba. Femeia are năvârlii grozave: într-una sare și joacă tontoroiul, că trebuie s-o lege; cât o țin legată, dârdâie din toate-ncheieturile și scrâșnește, parcă ar arde-o în foc; dacă-i dau drumul, iar începe să sară și să țopâie, și țopâie și sare, până o leagă iar; asta de peste o săptămână, fără clipă de odihnă și fără să primească-n gură măcar o picătură de apă... O lume se-ngrozește; iar soțu-i se jelește ca un nenorocit; și de-aia se fac slujbe peste slujbe la biserici, doar s-o milostivi Maica Domhului cu vreo minune.</p>
                  <p>Negoiță a dat țoiul repede pe gât, a-mbucat o fărâmă de pastramă, ca orce slugă, de teamă să nu-l aștepte prea mult stăpânul; a dat un icusar arnăutului și l-a rugat să-l ducă degrabă la curte. Când au ajuns acolo, fierbea lumea, că bolnavei i-era totdeauna mai rău când înnopta... O sumă de cucoane și slujitoare o țineau legată-n cearceafuri ude pe biata tânără, care se zbuciuma din creștet până-n tălpi; preoții-n odăjdii mari o slujeau ș-o afumau cu cădelnițele, iar soțul plângea, făcând mereu la metanii. Când iată că un arnăut vine și zice-n gura mare:</p>
                  <p>– Maria-ta, nu te supăra!... este aici un om prost, care vine tocmai de la București într-adins; zice că el știe să descânte la boale ca a m.-sale și-și pune capul chezășie că o tămăduie îndată.</p>
                  <p>S-a ridicat nenorocitul, luminat în pierzania lui de razele nădejdii din urmă, și a strigat:</p>
                  <p>– Să vie!</p>
                  <p>Cum s-a arătat Negoiță în prag, până să-l întrebe cineva ce și cum, tânăra s-a potolit din dârdâială, a poruncit, parcă era sănătoasă la baie, să-i scoată cearceafurile; s-a uitat drept la el, a început să râză veselă, ca la vederea unui vechi prietin de mult așteptat, și i-a făcut semn să vie mai aproape, chemându-l chiar pe nume:</p>
                  <p>– Bine-ai venit, dragă Negoiță! ce mai faci? sănătoșel? vino-n-coace mai aproape, că am să-ți spun ceva, să nu ne-auză niminea!</p>
                  <p>Cine să-și crează ochilor și urechilor?... Negoiță a dat pe toți într-o parte, s-a apropiat prietenește de pătimașă și i-a șoptit:</p>
                  <p>– Drăguță, să mă ierți că te lăsai să cam aștepți, dar nu știi ce greu drum și ce gloabă de cal am avut.</p>
                  <p>– Nu face nimica, a răspuns duhul foarte încet; eu plec de aici... De-acuma, te-am procopsit; nu-ți mai sunt dator cu nimica. Să știi prin urmare, neică Negoiță, că asta ți-este a din urmă... Să nu care cumva să te mai văz că te ții de coada mea, că nu numai nu capeți nimica, dar încă mă și supăr, și dacă m-oi supăra, de! poate să-ți pară foarte rău... Atâta-ți spun...</p>
                  <p>A pierit duhul... și firește și-a venit pătimașa-n fire, bună zdravănă ca mai-nainte, parcă și mai veselă... Acuma cu câte daruri și cinste l-a-ncărcat caimacamul pe Negoiță, ce să vi le mai înșir eu? - că vi le puteți singuri închipui... I-a daruit cu hrisov o moșie, s-o stăpânească de veci, și pe dasupra l-a și boierit.</p>
                  <p>Trăia acuma Negoiță în huzur, ce cu gândul nu gândise, de vreo trei luni și mai bine. Dar într-o zi, tocmai când își făcea după prânz tabietul boieresc, cu cafea și ciubuc în pridvorul lui de la țară, iacătă vede de departe, pe drumul care vine dinspre miazăzi, un vârtej de praf, care se tot apropie… Ce să fie?... Sunt niște slujitori de la curte: vin în goană cu naltă poruncă să-l aducă napristan la Craiova.</p>
                  <p>Nu i-a prea plăcut lui Negoiță că i-au turburat tabietul; dar ce să facă?... Ajungând la curte a sârutat mâna stăpânului; acesta l-a luat în brațe, l-a sărutat pe frunte, și i-a zis:</p>
                  <p>– Prea iubite frate Negoiță, dacă ții la mine câtuș de puțin, să pornești fară clipă de zăbavă spre București: butca e gata; pe drum așteaptă cai de olac din poște-n poște... Fata măriei-sale lui vodă, domnița, e apucată cum a fost și nevasta-mea, poate și mai rău, după stafeta ce primii... Numai dumneata o poți scăpa... Aleargă!</p>
                  <p>"M-am fript!" s-a gândit Negoiță; dar de zis, n-a putut zice nimic.</p>
                  <p>Caimacamul l-a strâns în brațe, l-a suit în butcă și, mânați, bre! Surugiii au dat bice și călcâie, pe urmă țipete și chiote... Până a doua zi, pe la ceasul vecerniei, l-au adus pe Negoiță techer-mecher drept la scara palatului domnesc din București.</p>
                  <p>Vodă și doamna, frângându-și mâinile, l-au întâmpinat în capul scării, și vodă i-a strigat în grecește, cum vorbea p-atunci boierimea:</p>
                  <p>– Ah! Dumnezeu te-a adus, boierule! Poftim!</p>
                  <p>Dar Negoiță - de unde știe grecește? - a răspuns într-o doară:</p>
                  <p>– Cine nu-l caută îl găsește, măria-ta, dar cine-l caută! Să vedem!... să-l cautăm!... Dacă s-o putea, și mie mi-ar părea bine. Să vedem...</p>
                  <p>– Haide!</p>
                  <p>Și zicând asta, vodă l-a-mpins pe Negoiță până-n sagnasiul din fundul sălii... Acolo sta domnița grecește pe un covor jos, clătinând mereu din cap ca o păpușă cu gâtul pe sârmă; într-una se chinuia așa de cinci zile cu dinții-ncleștați și fără să-nchidă ochii o clipă.</p>
                  <p>Cum s-a arătat Negoiță, donmița a stat din cap și a-nceput să țipe, apucată de toate năbădăile:</p>
                  <p>– Afară! dați-l afară! să nu-l văz m ochii mei pe râtanul de Negoiță! afară!... să vie băbaca!</p>
                  <p>Negoiță n-a așteptat mai multe și, în loc să se supere că-l gonește cu ocară, a ridicat așa din umeri, parc-ar fi zis: “De! dacă nu poftești”…</p>
                  <p>S-a-ntors în loc și a voit să plece. Dar doamna l-a apucat de mână, iar vodă s-a apropiat de fiică-sa:</p>
                  <p>– Aicea sunt! uite băbaca matale!</p>
                  <p>– Nu tu! țipa fata. Nu te-am chemat pe tine! sa vie băbac-al meu!</p>
                  <p>– Eu sunt băbac-al tău! a zis cu lacrimi fierbinți prăpăditul de bătrân.</p>
                  <p>Dar copila, țipând și mai grozav:</p>
                  <p>– Nu! nu ești tu! tu ești urât! tu du-te cu Negoiță! să vie căpitan Manoli Ghaiduri, că el e băbac-al meu adevărat!</p>
                  <p>La așa vorbe nebunești, doamna a leșinat... Dacă nu era Negoiță s-o apuce-n brațe, cădea lată. Au sărit cocoanele curții și au luat-o s-o frece cu oțet de trandafir și să-i dea pe la nas cu pene aprinse. Iar bietul vodă a-nceput să se bata cu pumnii-n fes, pe câtă vreme copila tot mai tare țipa.</p>
                  <p>– Să-mi aduceți pe băbac-al meu! pe căpitan Manoli! p-ăla-l vreau eu!</p>
                  <p>În sfârșit, Negoiță zice lui vodă la o parte:</p>
                  <p>– Măria-ta, la așa pătimași trebuie să le facem cheful deocamdată; că dacă ne-mpotrivim, îi ațâțăm mai rău.</p>
                  <p>I l-au adus prin urmare pe capitan Manoli... Mai rar așa palicar! înalt, spătos și mustăcios - o mândrețe de arnăut! și muiat numa-n fireturi de sus până jos - să fie de fală pentru orice curte domnească!</p>
                  <p>Cu mustățile lui frumoase înecate de lacrimi, s-a apropiat căpitan Manoli, sluga credincioasă, de fiica doamnei; iar mititica, îndată ce l-a văzut, s-a descruntat deodată, a zâmbit dulce și, ca orice copil supus când roagă frumos pe tată-său sa-i facă un hatâr, i-a zis cu multă blândețe:</p>
                  <p>– Băbacă! te rog, băbacă, dacă mă iubești, să-i tai lui Negoiță nasul și urechile și să-l dai afară ca pe un obraznic… că e botos, e lacom și nemulțumitor!... să nu-l mai văz în ochii mei, că nu-l pot honipsi !</p>
                  <p>Căpitanul Manoli iubea firește pe domnița din tot sufletul; dar așa hatâr mare nu-i putea face fară voia stăpânilor. Iar Negoiță s-a gândit: "Așa ți-e vorba?... Bine!" pe urmă s-a-ntors la vodă și zice:</p>
                  <p>– Măria-ta, ia să se dea toți într-o parte, să văz și eu mai aproape pe pătimașa.</p>
                  <p>I-au făcut toți loc, iar Negoiță s-a dus drept la domnița care se zbuciuma și răcnea cât putea:</p>
                  <p>– Afară Negoiță! Ieși afară, mojicule!</p>
                  <p>Dar el nu s-a sinchisit de pandoliile ei și i-a vorbit încet:</p>
                  <p>– Drăguță, eu aș zice să pleci mai bine de bunăvoie... Aș! fata răcnea mai rău:</p>
                  <p>– Afara Negoiță!</p>
                  <p>– Și zi, așa, ai?... Nu vrei?</p>
                  <p>Ș-a dat s-o apuce de mână. Atunci domnița l-a scuipat în față și i-a ars o palmă de i-a scăpărat ochii lui Negoiță.</p>
                  <p>El s-a șters cu mâneca pe obraz și întorcându-se-n loc spre vodă, zice:</p>
                  <p>– Măria-ta, patima asta vine aicea cu o-mprejurare cum pân-acuma n-am mai întâlnit... Că n-ar fi leac de tămăduire, nu zic; dar, singur eu, nu pot face deocamdată nimica... îmi trebuie un ajutor... Am aicea la București, în mahalaua Negustorilor, o prietenă meșteră care știe să tragă de gâlci și de năjit; e văduva unuia care și-a prăpădit averea-n risipă și-n desfrânări; a rămas mufluz, și-a luat lumea-n cap și a lăsat pe biata femeie nevinovată pieritoare de foame... O cheamă Acrivița Ianuloaia, fata lui Hagi Cănuță...</p>
                  <p>La vorbele astea, domnița a-ncetat deodată cu țipetele, ș-a-nceput să tremure, clănțănind ca-n toiul frigurilor.</p>
                  <p>– Așadar, rog pe măria-ta să poruncească a pune iute caii, s-a-duc numaidecât pe Ianuloaia.</p>
                  <p>A vrut să facă un pas; dar domnița l-a apucat strâns de pulpană, țipând apelpisită:</p>
                  <p>– Stăi, Negoiță!</p>
                  <p>Și... ce să mai lungim acuma povestea? - că o poveste, cât de frumoasă, dacă-i prea lungă, iar nu face - i-a trecut copilei, parcă numai visase cineva c-ar fi fost bolnăvioară; s-a gătit frumos, ș-a plecat veselă cu doamna la plimbare, în butcă deschisă... Patru telegari cu falaitar; doisprece arnăuți călări înainte și tot atâția m urmă fluturându-le fustanelele; iar Manoli, sus pe capră, cu mâna dreaptă pe prăselele hangerului din sileaf și cu stânga răsucindu-și mustățile... Și era mare bucurie pe sufletul lui vodă, când se uita de la fereastră cum zbura butca departe…</p>
                  <p>Negoiță a rămas în gazdă la curte. Cam a treia zi, aducându-și aminte că mai are și alte daraveri în București, a mers drept în mahalaua Negustorilor, să-i ia urma Ianuloaiei... Casele cele frumoase le vanduseră creditorii... Sărmana! părăsită de bărbat, trăia acuma la tată-său, la hagiul... Acolo, găsind-o, a rămas încremenit de așa frumusețe, mai ales cum se purta ea acuma, cernită de sus până jos, ca orce văduvă jalnică... După ce i-a sărutat mâna, i-a zis:</p>
                  <p>– Uite, cocoană; eu mă știu dator lui kir Ianulea cu o sută de galbeni; ieri am aflat de nenorocirea dumneavoastră, și ți-am adus datoria... Poftim!</p>
                  <p>Cocoana a-nceput să plângă și să-l întrebe dacă știe el ceva despre ce s-o fi făcut omul ei, că ea nu mai poate - se frige, o să moară de dorul lui. Negoiță i-a răspuns că nu știe nimica; iar, ca mulțumire că bărbatu-l îndatorase la vreme de mare nevoie, a rugat-o pe cocoana să primească a stăpâni ea de veci viișoara lui de la Cuțitul de Argint, și i-a și dat la mână hârtie de danie, întărită cu pecetie domnească. După aceea, ca să se mântuie el odată de slujba doftoritului, s-a gândit câtva și i-a mai spus:</p>
                  <p>– Cocoană, eu am văzut mult bine de pe urma bărbatului dumitale; în cinstea și pomenirea lui, vreau să te-nvăț ceva, cu care, la prilej, să te salți bine din lipsă... Ascultă, rogu-te, cu luare-aminte... De câte ori ăi auzi c-a intrat dracu-n vreo femeie, nevastă, fată, măcar fie din orce loc, or de ce neam ar fi... numaidecât să mergi acolo, că nu iese din ea până nu l-ăi goni dumneata... Să-i zici pătimașei numai atâta, parc-ai fi-ntâlnind pe omul dumitale: “Aici mi-ai fost ascuns, Ianulică?… și eu te căutam ca o nebună... fos-mu! parigboria tu kosmu!”</p>
                  <p>– De unde știi dumneata vorbele astea? a-ntrebat cocoana privindu-l cruciș.</p>
                  <p>– Le-am învățat, demult, de la un prietin... a răspuns Negoiță, zâmbind la privirea cocoanei; apoi a adăugat: ...Numai atâta să-i spui... Pe urmă, s-o apuci în brațe, tot cu gândul la kir Ianulea: să te uiți la ea așa frumos, cum te uiți acuma la mine, s-o săruți cu foc și să n-o slăbești din dragoste până nu-i trece de tot… Firește că, după potriva ipochimenilor, n-are sa-ți fie osteneala degeaba... Ai înțeles?</p>
                  <p>– Am înțeles.</p>
                  <p>– Acuma, rămâi sănătoasă, cocoană! S-auzim de bine!</p>
                  <p>S-a-napoiat după acestea Negoiță la curte, unde a stat încă vreo patru-cinci zile, numa-n bunătăți și-n cinste mare. Când ședea el sus la masă cu măriile-lor, cu protipendada și cu evgheniștii ăi mai simandicoși, cântau jos pe sub ferestre meterhanele și jucau soitarii pentru petrecerea isnafilor ș-a prostimii. A opta zi, s-a hotărât Negoiță să se pornească la urma lui înspre părțile Jiului... L-au căftănit și i-au dăruit vodă și doamna câte trei pungi de ibrișim cu câte o mie de galbeni; iar domnița, un inel cu o nestemată cât o alună turcească, și cu sevas mare l-au pe-trecut toți până jos în capătul scării.</p>
                  <p>Căpitan Manoli s-a rugat de stăpâni să ducă el pe Negoiță pân-acasă. Toată vremea, pe drum, l-a-ngrijit căpitanul ca un frate ziua și noaptea, cântându-i din gură și cu tambura manéle turcești și cântece de palicari de pân munții lui depărtați - și cânta strașnic; avea și glas și pătrundere. I-a plăcut mult lui Negoiță tovărășia lui Manoli și ajungând acasă la moșie, s-a crezut dator să poftească și el în gazdă pe căpitanul, care era tot atât de plăcut și de bun, pe cât de voinic și de viteaz... Seara au cinat împreună, cu vin vechi de Drăgășani, cu cafele și ciubuce până târziu; iar, după cină, la care, osteniți cum erau de drum, se cam trecuseră din pahare, căpitanul, cât era de mare palicar, înecându-l deodată așa un parapon, s-a lăsat să-l podidească plânsul ca pe o femeie, și căzând în genunche, i-a zis gazdei;</p>
                  <p>– Eu sunt sarac, bei-mu (adică prințul meu), n-am să-ți dăruiesc nimica de preț; dar numai Dumnezeu și sufletul meu știu cât îți sunt de recunoscător!... că, dacă se prăpădea fetica, eu -uite, vezi hangerul ăsta?... până-n prăsele mi-l băgam în piept!... că, fără copila asta, ce s-ar mai fi făcut Manoli sărmanul, sărmanul Manoli?</p>
                  <p>Ș-a-nceput să sărute mânile lui Negoiță și l-a rugat să-i primească-n dar o pereche de mătănii de la Ierusalim.</p>
                  <p>Câtă vreme căpitan Manoli vărsa aici lacrimi de mulțumire, colo, departe, la București, se jelea de durere mitropolitul, că una dintre nepoțelele î.p.s.-sale începuse sa aibă pandolii... Dar s-a-ndurat pronia și nu l-a lăsat să plângă prea mult pe robul Iubitoriului-de-oameni... Cum a intrat coana Acrivița pân gangul clopotniței, parcă i-a luat tinerei boala cu mâna... Și a zis bodaproste Ianuloaia când a plecat blagoslovită și mulțumită destul de la mitropolie.</p>
                  <p>Iar, noaptea aceea chiar, în adâncuri se aduna soborul demonilor dinaintea lui Dardarot, să asculte pe Aghiuță, care se întorsese și el la urma lui cu coada-ntre picioare, rupt de oboseală.</p>
                  <p>Le-a povestit el toate câte le pătimise dincolo, mai cu șart și mai frumos decât vi le-am putut eu povesti dumneavoastră. Împăratul a tăcut un haz nespus și a zis râzând:</p>
                  <p>– M-am pătruns acuma cum merge pricina... Halal să-ți fie, dragă Aghiuță! frumos te-ai purtat, n-am ce zice… Cu ce vrei să te răsplătesc pentru atâta osteneală?</p>
                  <p>– Întunecimea-ta, spre răsplată, două hatâruri am să-ndrăznesc a cere. </p>
                  <p>– Spune, puiule dragă.</p>
                  <p>– Întâi, pe Acrivița și pe Negoiță să nu-i văz vreodată p-aici! Ducă-se la rai, să se-mpace sf. Petre cu ei cum o ști.</p>
                  <p>– Bine... Și al doilea?</p>
                  <p>– Al doilea, să mă lăsați să mă mai odihnesc și eu puțintel acasă, că m-am dehulat de atâtea trebușoare pe pământ.</p>
                  <p>– Bine, ș-asta!... ai dreptul să dormi trei sute de ani de aci-ncolo fără să te mai supere nimini cu nimic!</p>
                  <p>Zicând acestea, Dardarot i-a tras un picior după obicei și l-a trimis să se culce.</p>
                  <p>Și așa, au mers cocoana Acrivița și Negoiță, fiecare la ceasul său, în rai; iar Aghiuță s-a pus să-i tragă la soamne... și dormi! și dormi! ș-o fi dormind ș-acuma, dacă nu cumva s-o fi sculat, mititelul, să se apuce iar de cine știe ce drăcii.</p>
               </div>
               <div type="div3">
                  <head>Calul dracului</head>
                  <p>Apărut în 1909</p>
                  <p>Era odată, la marginea unui drum umblat, o fântână, și lângă fântână ședea jos o babă, ghemuită pe niște zdrențe de cergă, și morfolea-n gingii un crâmpei de covrig muiat într-o năstrapă cu apă rece. Când vedea drumeț, or pe jos, or călare, or cu carul, lăsa baba covrigul din gură, întindea dreapta și se milogea tânguios numai din vârful limbii: "Faceți-vă milă și pomană, măiculiță, de o biată păcătoasă fără putere!" Dacă-i da cineva ceva, zicea baba: "Bogdaproste, măiculiță! Dumnezeu drăguțul să primească!... de unde dai să sporească și să izvorească!" Rar se-ntâmplă creștin drumeț să treacă pe lângă așa bătrână nevoiașă și să nu se-ndure măcar cu ce, după potriva lui; dacă nu o lescaie, măcar o fărâmă de pâine; dacă nici atâta, barem o vorbă bună. Când îi zicea vreunul: "Crede, bătrânico, altădată!" ea răspundea: "Crez, măiculiță, crez... să ne crează Dumnezeu pe toți, drăguțul!" Pe urmă își muia covrigu-n năstrapă și s-apuca iar de morfolit.</p>
                  <p>Într-o zi, fiind târg devale, a-nceput dis-de-dimineață să se care într-acolo lume după lume de la deal. La dus, i-au mai zis babei câte unii "crede"; da spre seară, la-ntors, i-au dat care ce l-a lăsat inima... Păcum e obiceiul la târg: târguiește omul ce târguiește, cumpără, vinde; apoi, mai cu rachiu, mai cu vin, mai cu vorbă, se-nveselește, și pe urmă își mai aduce aminte și de sufletul răposaților și le dă pomană după putere. Și așa, a rămas baba pe ziua aceea mulțumită destul cu traista plină.</p>
                  <p>Încet-încet, pe-nserate, s-au împuținat drumeții; tot mai rari și mai rari, până n-a mai trecut nimeni dupa asfințitul soarelui, când s-a arătat și luna la răsărit. Dac-a-nnoptat bine, a căutat baba-n traistă și a scos niște turtă dulce, căpătată de la una dintr-un cârd de fete, care trecuseră p-acolo cântând, chicotind și făcând fel de fel de nebunii, cum fac toate codanele când se-ntorc aprinse de la joc, că-n târg fusese horă mare. A muiat baba turta dulce, a gustat-o și zice:</p>
                  <p>– Bogdaproste! am avut o zi cu noroc astăzi... S-o ție Dumnezeu drăguțul pe fata aia, s-ajungă la bătrâneți frumoase, ca mine!</p>
                  <p>Pe urmă s-a înfășat baba-n cerga ei, și-a pus traista căpătâi și s-a ghemuit de-a binele culcată pe partea stângă, cu spatele la lună, să nu-i dea lumina-n ochi... Tocmai bine de dormit... Nici prea cald, nici prea răcoare; de vânt, nici suflare; pe câmp, așa liniște de toate patru părțile că se puteau auzi cum țârâiau și forfoteau gângăniile, miș-miș pân pâiș, și apa cum gâlgăia afară din ghizdul fântânii printre pietricele - că așa e apa, ca viața omului! atâta numa, că viața curge cât curge și pe urmă stă; dar apa curge mereu de când lumea și cât lumea n-o să mai stea...</p>
                  <p>Baba-nchisese ochii și, cu gândul cine poate ști la mai ce, ofta din când în când... și nu-i venea somnul; iar se mai gândea, ofta și mișca, să-și potrivească oscioarele mai odihnit, geaba! nu putea măcar ațipi. Se urcase luna cam de două suliți, când iacă, i se pare babei că vin pași de la deal dinspre partea apusului. Trage cu urechea și aude bine că s-apropie drumeț; mijește ochii, și-l și vede aci-aci. Se ridică de mijloc, întinde mâna și-ncepe duios, după canonul ei:</p>
                  <p>– Faceți-vă milă și pomană, măiculiță, de o biată păcătoasă fără putere!</p>
                  <p>Totdeodată, drumețul a sosit în dreptul fântânii; abate din drum spre babă și-i zice:</p>
                  <p>– Bună seara, băbuțo; da... n-ai adormit încă?</p>
                  <p>– N-am adormit, maiculiță; că n-am somn, vai de păcatele mele!</p>
                  <p>Drumețul se așază jos lângă babă, în bătaia lunii, și răsuflă adânc de oboseală... </p>
                  <p>– Da de unde vii dumneata, măiculiță, de-ai întârziat așa pe drum?</p>
                  <p>– Hei! de unde viu eu... viu de departe...</p>
                  <p>– De departe, ai?... Și... un' te duci?</p>
                  <p>– Hei! unde mă duc eu... mă duc departe...</p>
                  <p>– Departe, ai?... Da... cum te cheamă pe dumneata?</p>
                  <p>– Prichindel mă cheamă...</p>
                  <p>– Da... de câți ani ești?... că te vaz crud de tot…</p>
                  <p>– Merg pe șaptesprece...</p>
                  <p>– Da... părinți ai?</p>
                  <p>– N-am, c-am fost copil lăpădat...</p>
                  <p>– Da... frățiori mai ai?... surioare?</p>
                  <p>– Oi fi având, dar nu-i cunosc...</p>
                  <p>– Cum, ăi fi având și nu-i cunoști?... Ce vorbă-i asta?</p>
                  <p>– Păi nu-ți spusei c-am fost copil lăpădat?</p>
                  <p>– Bine, aia am înțeles eu; da vorba e, vreau să știu...</p>
                  <p>– Ia ascultă, babo, adică de ce mă-i fi descosând așa?</p>
                  <p>– Că vreau să știu și eu...</p>
                  <p>– Da ce-ți pasă dumitale?</p>
                  <p>– Cum să nu-mi pese, mă? întreabă baba cu mirare... Știi că-mi placi! Cum, adicătele! nu trebuie să știu eu ce pramatie de călător primesc noaptea-n gazdă?... ai?</p>
                  <p>– Da; da iar așa, să-mi numeri toți dinții din gură...</p>
                  <p>– Uite, mă!... da ce, ți-i scoț dacă ți-i număr? A făcut haz băiatul de vorba babei și zice:</p>
                  <p>– Aoleo! la bună gazdă avusei noroc să pic!… În loc să mă-ntrebi: "Ai mâncat tu ceva, mă băiete, astăzi?... ți-o fi foame?" dumneata îmi ei tacrirul pe nemâncate.</p>
                  <p>– Păi ce stric eu?... tu de ce ești găgăuță și taci?... N-ai aflat tu că, până nu plânge copilul, nu capătă țâță?...</p>
                  <p>– Ba, aia am aflat-o eu; da, dacă m-ai năvălit cu întrebările, când era să-ți spui?</p>
                  <p>-Vino-ncoace, terchea-berchea!</p>
                  <p>Și zicând astea, scoate din traistă o costiță de purcel, niște colaci și turtă dulce și mere, și i le dă:</p>
                  <p>– Ia colea și trage-i fălci, că dinți, slava Domnului, văz că ai.</p>
                  <p>A mâncat băiatul cu poftă mare; i-a mulțumit gazdei și s-a aplecat la fântână să bea. </p>
                  <p>– Ce faci, mă?</p>
                  <p>– Ce să fac?... vreau să beau.</p>
                  <p>– Păi, apă rece să bei dupa costiță afumată? Ia colea!... Și i-a dat din desagă un clondiraș cu rachiu de izmă.</p>
                  <p>– Să-nveți de la mine, mă băiete: să nu bei apă după lucru gras, că ți s-apleacă... Ai înțeles?</p>
                  <p>– Am înțeles... Da multe mai știi dumneata.</p>
                  <p>– Știu, firește; cum să nu știu?... că pân la vârsta asta, de mă vezi cu ochii verzi, n-oi fi trecut ca un câine prin apă... Vorba aia: uită-te la față și mă-ntreabă de viață... Ehei! fătu-meu; când aș sta să-ți spui cine sunt eu...</p>
                  <p>– Înțeleg, a zis băiatul căscând; da vorba mea e, noaptea asta nu ne odihnim noi de loc?... e cam târzior...</p>
                  <p>– Să se culce cui i-e somn, fătu-meu!... eu știu ca mi s-a speriat de tot somnul; pot sta de vorbă pân' la ziuă, dacă poftești...</p>
                  <p>– Dumneata ăi fi putând, că n-ai umblat toată ziulica, două poștii ca mine, pe jos... Da eu tare aș vrea să mă odihnesc, drept să-ți spui.</p>
                  <p>Și iar a căscat. </p>
                  <p>– Atuncea - zice baba - culcă-te tu, somnorosule; că eu mai stau... Ia cerga asta și te-nveselește, că despre ziuă se lasă răcoare. Dacă s-a culcat și s-a-nvelit băiatul, zice baba:</p>
                  <p>– Întoarce-te pe partea ailaltă, mă; să nu-ți dea luna drept în ochi... Vrei să-ți spui un basm, s-adormi mai bine?</p>
                  <p>– Spune.</p>
                  <p>– Da, vorba e, asculți?</p>
                  <p>– Ascult.</p>
                  <p>- ... A fost odata ca niciodată, că de n-ar fi...</p>
                  <p>- ... nu s-ar povesti... a mormăit băiatul.</p>
                  <p>– Bag sama pe ăsta-l știi... zice baba.</p>
                  <p>– Știu numa-nceputul.</p>
                  <p>– Ei! începutul nu-i nimica; să vezi dumneata mijlocul și sfârșitul...</p>
                  <p>Și a urmat așa:</p>
                  <p>- ... pe când se potcovea purecele cu nouăzeci și nouă de oca de fier și... </p>
                  <p>- ... și sărea pân la cer... iar a mormâit băiatul.</p>
                  <p>– Mă, spune drept... dacă-l știi pe ăsta, să-ți spui altul.</p>
                  <p>– Dă-i-nainte, babo, și nu mai mă sâcâi!</p>
                  <p>– Apoi, atunci, tacă-ți fleanca ș-ascultă!... A fost odată un împărat ș-o împărăteasă, bogați nevoie mare, putrezi de bogați; și se tot ruga la Dumnezeu să le dea și lor măcar un copilaș... și se tot ruga, se tot ruga, și degeaba se tot ruga... Și așa, când și-a pierdut ei toată nădejdea, că erau bătrâni-bătrâni, cocliți de bătrâni, numai iacătă că vine o țigancă, mai bătrână ca ei, și zice să le dea cu ghiocul...</p>
                  <p>Aude baba ceva și se oprește din povestit... Prichindel jos sforăia, și luna sus de trei suliți și mai bine... Baba s-apleacă pe o rână, să-l vază dacă-i învelit cumsecade, că-i era milă de el; când se uită de-aproape, vede într-o parte învelitoarea băiatului cam ridicată; i-o apasă... cerga iar se ridică; iar i-o netezește-n jos... cerga iar în sus. Zice baba-n gândul ei: "Ia să vedem mai bine"... și trage încetinel cerga, pune mâna și dă de o coadă. "Am înțeles!" Lasă cerga la loc binișor peste băiatul adormit, și s-apucă să-l mângâie blând pân păr; o ia-ntâi de la ceafă și, când ajunge cu mâna spre frunte, dă de două cucuie tari - ce mai încape vorbă? -, niște cornițe în lege.</p>
                  <p>– Ei! zice baba, d-ăștia mi-ai fost?... Lasă, că-ți cunosc eu dumitale meșteșugul!</p>
                  <p>Îi înfige o mână-n păr și cu alta l-apucă de coadă și trage ș-așa ș-așa. Băiatul sare din somn:</p>
                  <p>– Ce e, babo?</p>
                  <p>– Bine, mă pușlama, că n-am să-ți zic mai frumos!... după ce te-am găzduit, te-am ospătat și cinstit boierește, tu, gogeamite flăcău în putere, să-i tragi la aghioase, și eu, o biata neputincioasă, să moțăi deșteaptă, să-ți spui basme și să te apăr de muște... ai? Pai ce fel de vorbă-i asta?... Scoală, dulăule, c-ai dormit destul! Uite, ce lună frumoasă!... hai ne plimbăm...</p>
                  <p>– Ce, nu ți-e bine, babo?... Culcă-te acolo și lasă-mă să mă odihnesc... Nu ți-am spus ce obosit sunt? </p>
                  <p>– Ia, nu mai umbla cu mofturi... parcă nu știu...</p>
                  <p>– Of! Că multe mai știi!</p>
                  <p>– Să știi tu, că, dacă-i la o adică, te știu și pe tine cine ești... Cui le tai tu?... ba, că ești copil sărman; ba, că n-ai frați; ba, că ești prăpădit de drum... Parcă nu ți-am văzut eu podoabele, ghiavole!... Ce crezi?... Hai scoală, să ne plimbăm! n-auzi tu?</p>
                  <p>Și iar îl zgâlțâie...</p>
                  <p>– Astâmpără-te, babo, și mă lasă!</p>
                  <p>– Nu te las, cioflingarule, pân' nu ne plimbăm... num-așa, nițeluș, de colea până colea, doar de mi s-o face și mie somn... Haide, scoală!</p>
                  <p>– Ei! zice băiatul; mi-am găsit beleaua eu baba asta... înțelege odată, babo, când îți spune omul!...</p>
                  <p>– Da tu, om ești?</p>
                  <p>– Da ce sunt?</p>
                  <p>– Om, ai? Da cine moaș-ta a mai văzut om cu codiță și cornițe, mă?... Vrei să mă tragi pe sfoară, tu, pe mine? Hehei, băiete! nu mă cunoști cine sunt... Eu... d-ăștia mărunței ca d-alde tine... Să-ntrebi odată pe frate-tău, pe Aghiuță - cu ăla barem ne cunoșteam de mult - să-ți spuie el; și tu să-i spui de la mine, c-am zis eu așa, că de ce nu mai dă p-aci?... Ce? E supărat?... Hai ne plimbăm... Scoală odată, că te plesnesc!</p>
                  <p>Da diavolul - ce alta are de lucru decât să ispitească și să păcălească pe bieții muritori, și să-și bată joc de sufletul lor? -ucigă-l crucea! Ce se gândește afurisitul de Prichindel, văzând că nu-i chip aminteri să scape de babă? se ridică de mijloc și zice:</p>
                  <p>– De! băbuțo, ce să-ți spui?... Cum mi s-a speriat și mie somnul, parcă-parcă mi-ar plăcea să mă plimb pe lună.</p>
                  <p>– Păi, atunci, ce stai?... Haide!</p>
                  <p>– Da, da nu pe jos...</p>
                  <p>– Da cum, mă?... călare?</p>
                  <p>– Călare, firește; călare, merg.</p>
                  <p>– Uite, măi! tu ești cam țicnit pesemne... Da un' să-ți găsesc cal acușica?... Ce, acilea sunt grajdurile lui tat-tău, să bați numa-n palme și să-ți vie bidiviul gata la scară?... îmi pare rău de boiul tăul... ce nu te gândești când vorbești?... nu șade frumos!</p>
                  <p>– Păi, eu "cal" am zis?... am zis "călare".</p>
                  <p>– Adicătele, cum vine vorba' asta?</p>
                  <p>– Și mie-mi pare rău de dumneata, că-mi spuseși adineauri că știi multe și le-nțelegi pe toate, și atâta lucru, bag seama, nu pricepi...</p>
                  <p>– Ce să pricep, mă?</p>
                  <p>– Dumneata vrei să mergem la plimbare...</p>
                  <p>– Ei! da...</p>
                  <p>– Ei! eu merg bucuros, da numa călare merg... Ei?</p>
                  <p>– Ei?</p>
                  <p>– Ei! ia-mă dumneata în cârcă, și hai să ne plimbăm... Uite, ce lună!</p>
                  <p>– Nu ți-e rușine! zice baba; coșcogea flăcăul zdravăn, în floarea vârstei tale, să te bucuri tu la o biată șontoroagă de bătrână ca mine, fără putere... să te ducă-n cârcă oscioarele mele!... Auzi-auzi! </p>
                  <p>– Rușine, nerușine, asta e... Dacă poftești, bine; de unde nu, lasa-mă să dorm.</p>
                  <p>– Așa ți-e vorba?</p>
                  <p>– Așa... Dacă ești bătrână fără putere, ce-ți mai arde de plimbare?... Stăi de-ți odihnește "oscioarele"...</p>
                  <p>Și zicând astea, Prichindel s-a așezat la loc să doarmă... Luna sclipea deasupra de tot... Baba s-a culcat și ea; a-nchis ochii, și a stat așa cât a stat; s-a mai învârtit, s-a răsucit, când așa, când aminterea, și zice:</p>
                  <p>– Ai adormit, Prichindel?</p>
                  <p>– Iar, babo?</p>
                  <p>– Ia, scoală, mă, să-ți mai spui o vorbă...</p>
                  <p>– Care vorbă?</p>
                  <p>– Mă, Prichindel, da dacă nu te-oi putea eu duce, mă? că tu trebuie să fii greu, cum te văz eu, voinic...</p>
                  <p>– Noi să-ncercăm... Ce pagubă?</p>
                  <p>– Ei! bată-te vina să te bată!... Auzi dumneata, neiculiță, drăcia dracului! ce i-a dat lui Tartorul pân cap: zor-nevoie, la plimbare de-a călare!!... Mă, băiete, hai mai bine pe jos, că-i mai frumos...</p>
                  <p>– Pe jos nu pot.</p>
                  <p>– Nu? </p>
                  <p>– Nu... </p>
                  <p>Mai tace baba ce mai tace, și pe urmă:</p>
                  <p>– Ei! hai, scoală... să vedem ce putem!... să-ți fac și hatârul ăsta... să nu zici!</p>
                  <p>S-au ridicat amândoi... Baba s-a pus piuă, și strigă lui Prichindel:</p>
                  <p>– Haide, hopa!</p>
                  <p>– Țin-te bine, babo !</p>
                  <p>Și țup odată! în cârca babei; iar baba:</p>
                  <p>– Mă, băiete, ascultă; să nu te lași greu și să nu-mi dai prea des călcâie ca ageamiii!... Apucă-te numa bine cu amândouă mâinile pe după gâtul meu!... Haide, gata!</p>
                  <p>...Bine-i spusese baba că ea știe multe și el mai nimic. Prostul de Prichindel - drac-drac, da n-a-nțeles. Cum a luat-o de gât, baba s-a scuturat de zdrențele și urâciunea ei și deodată s-a prefăcut într-o femeie tânără și voinică, înaltă și frumoasă ca o zână, strălucind și ea pe pământ cum strălucea luna-n cer - fiindcă baba asta era o fată de-mpărat mare, care, de mititică se dedese la știința fermecelor și la meșteșugul vrăjitoriei, și, pentru păcatele ei, fusese blestemată să se preschimbe în hodoroagă cerșetoare și să nu-și mai ia înfățișarea ei de mai-nainte decât atunci când o putea păcăli pe dracul, ba încă, și atunci, numai pe vremea nopții. Așa, până să vă lămuresc în aste câteva cuvinte, baba, adică fata de-mpărat, or zâna, cum poftiți, era departe cu Prichindel. Alerga ușor ca vântul de parcă n-atingea pământul; îi zbura pe deasupra capului lui Prichindel părul ei bălan despletit; iar în lumina lunii, fâlfâia în fel de fel de ape zăbranicul vioriu țesut în fluturi și-n fire de argint, cu care era-nvăluită...</p>
                  <p>Mult au alergat așa...</p>
                  <p>– Să stăm, să mai răsuflăm! a zis Prichindel amețit, când au ajuns într-o pajiște.</p>
                  <p>Dar ea, ce să-l asculte?... De unde-și mai potolise fuga, s-a pornit iar și mai repede, și tot mai repede, pân-au dat într-o luncă plină numa cu trandafiri albi mirositori, și aici a-nceput ea să se domolească și încet-încet să meargă în pas... Apoi, oprindu-se locului, zice:</p>
                  <p>– Ascultă!</p>
                  <p>Și deodată, în tăcerea aceea plină de lumina lunii, s-a auzit din umbra unui tufiș glas de privighetoare.</p>
                  <p>– Îți place, dragă Prichindel?</p>
                  <p>– Strașnic! a răspuns el.</p>
                  <p>– Îți pare rău că ți-ai pierdut somnul pentru plimbare?</p>
                  <p>– Ei aș!</p>
                  <p>– Vrei să mai mergem?</p>
                  <p>– Hai-nainte!</p>
                  <p>Și iar a pornit fata de-mpărat...</p>
                  <p>S-au plimbat mult și multe lunci au văzut cu câte flori! și atâtea cântări de păsări, care mai de care, au auzit!... Dar când, departe de tot dintr-o pădurice ieșeau în largul câmpului înspre răsărit, deodată strigă cu groază Prichindel:</p>
                  <p>– Se crapă de ziuă!</p>
                  <p>Ea se oprește scurt, se uită-n zare, vede-n adevăr mijind zorile, și... p-aci ți-e drumul! Și țin-te, goană!... Zbura cum zboară calul-dracului, peste moșoroaie, gropi, mărăcini, bușteni, bălți - că bietul Prichindel vedea jucând pe cer trei luni în loc de una. Cum a sosit într-un suflet înapoi la fântână, l-a aruncat pe diavol cât colo mototol; iar ea s-a scuturat și-ntr-o clipă s-a ghemuit pe cergă jos - tot baba de cu seara... El s-a ridicat zdruncinat de căzătură, și zice:</p>
                  <p>– Mai rămâi sănătoasă, babo! </p>
                  <p>– Umblă sănătos, Prichindel maică!</p>
                  <p>A plecat băiatul șontâc-șontâc înapoi la deal cătră asfințit unde scapăta luna... Dar baba strigă după el:</p>
                  <p>– Mă! n-auzi tu?... când mai vii p-aici?</p>
                  <p>– Altădată... Cine știe când? a răspuns el fără să se mai uite-napoi.</p>
                  <p>– Mă, băiete, ascultă... să nu uiți să-i spui lui frate-tău că-l aștept negreșit... Ai auzit?</p>
                  <p>Da, până să isprăvească ea, băiatul a pierit, parc-a intrat în pământ.</p>
                  <p>Oftează baba și se culcă; dar n-apucă să-nchiză ochii bine și aude glasuri de drumeți. Se ridică de mijloc și, cu mâna-ntinsă, începe duios, după canonul ei:</p>
                  <p>– Faceți-vă...</p>
                  <p>Când unul dintre drumeți îi taie vorba:</p>
                  <p>– De dimineață te-ai sculat astăzi, băbuțo!</p>
                  <p>– Ce să fac, măiculiță? dacă n-am somn, vai de păcatele mele!... Faceți-vă milă și pomană de o biată păcătoasă fără putere!</p>
                  <p>– Crede, bătrâno! zice ălălalt. Și își văd oamenii de drum.</p>
                  <p>– Crez, măiculiță, crez! să ne crează Dumnezeu pe toți, drăguțul!</p>
                  <p>Pe urmă, scoate din traistă o bucățică de covrig, o-nmoaie-n năstrapă și-ncepe s-o morfolească-n gingii.</p>
               </div>
               <div type="div3">
                  <head>Abu-Hasan </head>
                  <p>Era odată la Bagdad, sub domnia strălucitului calif Harun-al-Rașid, un neguțător bogat, care avea o nevastă bătrână și un fecior, Abu-Hasan, crescut pînă la vreo treizeci de ani strîns de aproape în toate privințele. Neguțătorul a murit, și Abu-Hasan a intrat în stăpînirea avuției pe care o grămădise tată-său o viață întreagă. Fiul a făcut altfel de cum făcuse tatăl. În tinerețe nu căpătase niciodată o para mai mult decît îi trebuia ca să-și ducă viața ; acum a pus de gînd să cheltuiască potrivit cu mijloacele pe care i le adusese soarta. Astfel, și-a împărțit averea în două părți: cu o parte a cumpărat acareturi, care-i aduceau destul venit ca să poată trăi cum se cuvine, fără să s-atingă de capete ; iar cu cealaltă jumătate, în bani sunători, a hotărît să să pună pe petreceri, încailea să-și destoarcă răbdările suferite sub strășnicia în care-l ținuse tată-său pînă la așa vîrstă coaptă ; dar s-a jurat că n-are să mai cheltuiască apoi nimica peste această sumă, după ce ce și-o face toate chefurile. În acest scop, Abu-Hasan a strâns împrejuru-i o ceată de tineri de vîrsta și de teapa lui, și de acolea s-a gîndit numa cum să-i facă a-și petrece vremea în chipul cel mai plăcut. Așadar nu s-a mărginit la prînzuri și ziafeturi cu mîncări și băuturi care de care mai rare și mai scumpe ; a mai adus și tarafuri de lăutari și cîntăreții cei mai vestiți ; și pe urmă, dănțuitoarele și dănțuitorii cei mai aleși din orașul Bagdad.</p>
                  <p>Toate chefurile astea, din zi în zi mai costisitoare, l-au aruncat pe Abu-Hasan în cheltuieli atît de nemăsurate, încît n-a putut-o duce așa mai mult de un an.</p>
                  <p>Cum n-a mai întins masă mare, prietenii s-au făcut nevăzuți ; ba nici nu-i mai întîlnea oriunde i-ar fi căutat, fiindcă fugeau de el îndată ce-l zăreau, și dacă din întîmplare da piept în piept cu vreunul și vrea să-l oprească să-o spună ceva, acela își cerea iertăciune, că-i e degrabă și n-are vreme de vorbă, și pleca repede p-aci încolo.</p>
                  <p>Pe Abu-Hasan mai mult l-a mîhnit părăsirea din partea prietenilor, decît îl încîntase mai înainte semnele lor de dragoste . Odată , mîhnit, dus pe gînduri, cu capul plecat a intrat în odaia mă-si și s-a așezat pe marginea divanului departe de ea.</p>
                  <p>– Ce ai fiule? a-ntrebat bătrîna. De ce ești așa de pocîltit și n-ai chef de loc? Să fi pierdut tot ce ai pe lume și tot n-ai fi așa de opărit... Știu că, după cîte cheltuieli nebunești ce ai făcut, nu-ți mai rămîn mulți bani sunători. Erai stăpîn pe avutul tău, și eu n-am vrut să mă-mpotrivesc purtărilor tale nesocotite, mai ales știind că ți-ai păstrat cuminte jumătate din avere... Și d-aia nu văd ce te poate adînci acuma în așa hal de neagră mîhnire.</p>
                  <p>Pe Abu-Hasan, la vorbele bătrînei, l-a podidit lacrimile, și-a zis:</p>
                  <p>– Mamă, știi în ce chip m-am purtat un an de zile. Am strîns atîția prieteni împrejurul meu, i-am îndopat cu cîte bunătăți mi-a dat prin gînd, pînă n-au mai putut, și acuma cînd nu mai am ce le da, văd că toți mă părăsesc. Cînd zic că n-am cu ce-i mai îndopa, mă gîndesc la banii pe cari-i hotărîsem pentru asta ; că despre venitul meu, slavă Domnului, mi l-am păstrat, și acuma știu cum să-ntrebuințez ce din fericire mi-a rămas. Vreau numai să încerc pînă unde pot merge prietenii mei cu nerecunoștința. O să mă rog de ei să pună fiecare de la mînă la mînă, să m-ajute a mă sălta din starea nenorocită în care am căzut. Dar asta, precum ți-am spus, o fac numai ca să văz dacă voi găsi la dînșii vreo recunoștință. </p>
                  <p>-Băiete, i-a răspuns mama, nu vreau să te opresc de la ce ai pus de gînd ; dar îți pot mai dinainte spune că degeaba tragi nădejde. Tu încă nu cunoști ce va să zică prietenii de petrecere ; dar o să-i cunoști...</p>
                  <p>– Mamă, a zis Abu-Hasan, eu înțeleg și cred ce-mi spui ; dar tot vreau să mă luminez singur despre mișelia și neomenia lor. </p>
                  <p>Abu-Hasan a și plecat ; a făcut ce-a făcut și a găsit pe toți prietenii. Le-a arătat în ce mare strîmtoare se află și i-a rugat să-și dezlege pungile ca să-l ajute. N-a uitat chiar să le spună că în mare parte a scăpătat din pricina cheltuielilor nemăsurate cu atîtea petreceri și ziafeturi, că doar i-o atinge la omenie. Nici unul dintre prieteni nu s-a lăsat înduioșat de vorbele lui frumoase, ba, unii chiar, l-au dat afară. S-a întors acasă, amărît pînă în fundul sufletului și i-a zis bătrînei:</p>
                  <p>– A, mamă, bine mi-ai spus tu: în loc de prieteni am găsit niște ticăloși nerecunoscători. S-a isprăvit ; să nu-i mai văz în ochi!</p>
                  <p>Abu-Hasan s-a hotărît dar să se ferească de acu-ncolo de orice galantomie. După ce și-a socotit venitul bine, și l-a împărțit astfel încît să-i ajungă de cheltuială în fiecare zi regulat, dîndu-i mîna să poftească în toate serile la masă cîte un singur musafir, pe care să-l ospăteze cumpătat, dar cuviincios. Pe urmă s-a jurat că acel musafir să nu fie localnic din Bagdad, ci un străin care ar fi picat chiar în ziua aceea, și pe care să-l poată trimite pe-aci încolo după ce l-a găzduit frumos o noapte.</p>
                  <p>După cum pusese la cale, Abu-Hasan își îngrijea de dimineață să cumpere toate trebuincioase pentru cină, și pe seară mergea să se așeze lîngă podul Bagdadului ; cum vedea un străin, ăl dintîi care-i ieșea înainte, măcar de orice teapă ar fi fost, îl poftea politicos să-i facă cinste a veni să cineze și să petreacă noaptea aceea acasă la dînsul.</p>
                  <p>Cina lui Abu-Hasan nu era foarte bogată, însă bună și curată, așa ca să poată mulțumi destul pe un oaspete drumeț. Mai ales nu lipsea de la masă vin bun, și veselie, căci în loc să vorbească cu oaspetele său despre politică or despre daraveri negustorești, îi plăcea mai bine să povestească despre lucruri plăcute și hazlii. De felul lui era om vioi și bun de petrecere, și știa să-nveselească pe un tovarăș orcît de posomorît. A doua zi dimineața Abu-Hasan îi zicea musafirului:</p>
                  <p>– Cînd te-am poftit aseară să cinezi la mine, ți-am spus obiceiul meu: să nu te superi că acuma te poftesc să pleci ; am eu cuvinte să mă port așa. Mergi de-ți vezi și de treburile dumitale... Umblă cu Dumnezeu!</p>
                  <p>Într-o seară, cînd ședea după regula lui la capătul podului, iată că trece califul Harun-al-Rașid, îmbrăcat tiptil așa ca să nu-l cunoască nimeni. Stăpînitorul acesta, deși avea destui slujbași foarte pricepuți și strașnici, tot voia să cunoască el singur cum merg lucrurile în împărăția lui; și pentru acest scop umbla adesea tiptil în felurite chipuri prin orașul Bagdad. În seara aceea, era îmbrăcat ca un negustor de la Musul, care s-ar fi dat chiar atunci jos de pe corabie în partea dimpotrivă a podului, și în urma lui mergea un rob mare și voinic, o namilă de om.</p>
                  <p>Califul, sub îmbrăcămintea lui, se vedea a fi un bărbat de seamă, vrednic de toată cinstea. Abu-Hasan s-a ridicat de unde ședea jos și, după ce i-a făcut o temene pînă la pămînt, i-a zis politicos de tot:</p>
                  <p>– Prea cinstite domnule, bine-ai venit sănătos la noi în Bagdad; te rog prea-plecat să-mi faci cinstea să poftești la cină cu mine și să-ți petreci noaptea asta în casa mea, ca să te odihnești bine de oboseala călătoriei.</p>
                  <p>Și, ca să-l îndatoreze și mai mult a pofti la el, i-a spus în cîteva cuvinte ce obicei are dînsul cu musafirii lui.</p>
                  <p>Califul a făcut haz de gustul lui Abu-Hasan, și a voit să cunoască mai de aproape pe acest om ciudat. I-a spus numaidecît că de la un bărbat așa de politicos e încîntat a primi găzduire fie pe cît de scurtă vreme, și că e gata să-l urmeze.</p>
                  <p>Abu-Hasan, care nu bănuia că soarta îi scosese înainte un oaspete așa de înalt, se purta cu califul parcă ar fi fost deopotrivă amîndoi. L-a dus acasă, l-a băgat într-o odaie foarte curată și l-a poftit să șadă pe divan la locul de cinste. Cina era gata și masa pusă. Mama lui Abu-Hasan, pricepută la bucătărie, le-a dat trei feluri de mîncări: niște porumbei gătiți cu zarzavaturi și cu orez, apoi o gîscă la tavă și pe urmă un clapon fript cu patru puișori rumeniți de jur împrejur. Altceva nimica; dar toate erau bine făcute.</p>
                  <p>Abu-Hasan a stat la masă în fața musafirului; au mîncat amîndoi din toate pe tăcute și pe nebăute după obiciul locului. După ce au isprăvit de mîncare, mama lui AbuHasan a ridicat masa și le-a adus fel-de-fel de poame de care se găseau în acea vreme a anului și niște turte uscate de migdale. Hasan a adus niște urcioare cu vin și bărdace, le-a pus lîngă el și a rugat-o pe bătrînă să-i dea de mîncare robului care venise cu musafirul. Cînd s-au așezat iar la masă, Abu-Hasan a luat o bărdacă, a umplut-o cu vin și, ridicîndu-se în sus, a zis către musafir:</p>
                  <p>– Prea cinstite domnule, te poftesc să faci ca mine... Nu știu ce-i fi gîndind dumneata ; dar, după mine, drept să-ți spun, omul care urăște vinul, vrînd să se arate înțelept, nu-i înțelept de loc. Veselia e lucru bun ; trebuie s-o căutăm, și s-o găsim în fundul bărdacei!</p>
                  <p>Abu-Hasan și-a golit bărdaca în vreme ce califul i-a răspuns:</p>
                  <p>– Vorba dumitale e cuminte, ești un om de ispravă ; îmi place că te văz chefliu și vesel, și te rog să-mi torni și mie. Abu-Hasan a umplut bărdaca musafirului, zicînd:</p>
                  <p>– Gustă, te rog, prea-cinstite domnule și spune drept: așa-i că-i bunicel?</p>
                  <p>Califul a băut ; iar Abu-Hasan i-a mai zis:</p>
                  <p>– Eu, cum te-am zărit pe dumneata, am priceput că ești om care știi ce va să zică să trăiești. Ce să-ți mai vorbesc?... Sunt nu se poate mai mulțumit și mai vesel că m-am întîlnit astăzi cu un bărbat așa deosebit cum ești dumneata. Îmi placi foarte mult... Halal să-ți fie! Să trăiești!</p>
                  <p>Vorbele lui Abu-Hasan îi făceau mare plăcere califului, care fiind și el om foarte vesel, își îndemna mereu gazda la băut, ca să o cunoască mai bine. Din vorbă în vorbă, Abu-Hasan a spus cum îl cheamă, cum trăiește, prin ce întâmplări neplăcute trecuse, și a încheiat zicând:</p>
                  <p>– Dar nu-mi pare rău că am fost amăgit de prieteni, fiindcă dacă nu se-ntâmpla ce s-a întâmplat, poate nu-mi scotea norocul în cale un străin așa de prețios ca dumneata.</p>
                  <p>Califul, mulțumit de lămuririle lui Abu-Hasan, i-a zis:</p>
                  <p>– Ești vrednic de laudă, prietene, că ai luat astfel de hotărâre înțeleaptă, și mai ales că te ții de ce ai hotărât. Și drept să-ți spun, îți pizmuiesc fericirea. Dumneata ai în fiece zi plăcerea să primești la masa și-n casa dumitate un om de treabă cu care stai frumos de vorbă și-l îndatorezi așa încât unde s-o duce să te pomenească și să-ți laude casa, masa și primirea dumitale atât de cuviincioasă... Decât, din vorbă-n vorbă, și dumneata și eu, nu luăm seama că prea lăsăm vinul să se trezească... Te rog, bea, și toarnă-mi și mie.</p>
                  <p>Și așa au băut amândoi înainte, povestindu-și unul altuia lucruri plăcute. Acu era târziu; musafirul a spus că, fiind obosit de atâta drum cât făcuse, are nevoie de odihnă, și a adăugat:</p>
                  <p>– Și pe urmă, nici dumneata nu voi să-ți pierzi odihna pentru tiune. Haide, să ne culcăm; și, fiindcă poate mâine dimineață eu am să plec până nu te deștepți dumneata, își spun de-acuma că am rămas foarte încântat de ospătarea ce mi-ai făcut așa de îndatoritor. Numai de un lucru îmi pare rău, că nu știu cum să-ți arăt recunoștința mea. Spune-mi, rogu-te, dumneata, cum ți-aș putea plăti de atâta bunăvoință, ca să vezi că nu ai avut a face cu un nerecunoscător. Un om ea dumneata nu se poate să n-aibă vreo daraveră, vreo nevoie, și să nu dorească a i se face pe plac. Uite, cât mă vezi pe mine aga, negustor, poate să fiu în stare să te îndatorez și eu cu ceva, dacă nu de-a dreptul, măcar prin mijlocirea vreunuia dintre prietenii mei.</p>
                  <p>La aceste vorbe politicoase ale negustorului, Abu-Hasan a răspuns:</p>
                  <p>– Preacinstite domnule, nu mă îndoiesc câtuși de puțin că, nu numai așa, doar ca om politicos, îmi arăți atâta bunăvoință. Dar pot să te asigur că eu n-am nici păsuri, nici daraveri, nici vreo dorință, și n-am să cer nimănui nimic. N-am cea mai mică poftă de mărire, și sunt foarte mulțumit cu soarta mea. Prin urmare, foarte-ți mulțumesc numai și numai că ai poftit în casa mea și mi-ai cinstit masa, așa bună, rea, cum s-a putut găsi... Cu toate astea, parcă aș avea și eu ceva care mă supără, dar iar nu până-ntr-atâta încât să-mi pierd liniștea pentru asta. Să vezi ce e... Aici la noi, în Bagdad, fiecare mahala își are geamia ei, cu câte un imam, adică popă, care e dator să facă rugăciunile la orele hotărâte după lege. Imamul de la geamia noastră este un bătrân înalt și uscățiv, posomorât și tare fățarnic. Ctitorii, câteșipatru, vecinii mei, sunt ca și el niște bătrâni ursuzi și zavistnici, lucru mare. În toate zilele se adună împreună cu toții și alta n-au de vorbit decât bârfeli și răutăți, ca să vâre fitiluri și zâzanie în toată mahalaua: crapă de necaz că nu pot să stăpânească dumnealor pe toți mahalagiii noștri, să-i poarte ei de nas după cum le place lor. Ei! vezi, asta mă strânge pe mine de gât, în loc să-și vadă popa de legea lui și ctitorii să se îngrijească de geamie, dumnealor se leagă de lume și n-o iasă să trăiască în bună pace.</p>
                  <p>– După cum văz eu – a zis califul – dumneata ai dori să-le mai scurtezi limba acelor bârfitori?</p>
                  <p>– Precum zici, tocmai! a răspuns Abu-Hasan. Ah de ce nu mă face Dumnezeu pe mine calif o zi măcar, numai o zi!</p>
                  <p>– Ei! să zicem că ai fi calif... ce-ai face?</p>
                  <p>– Ce-aș face?... Aș face ceva să rămână de pomină... I-aș pildui strașnic pe dumnealor, ca să aduc o mulțumire lumii de ispravă: aș pune să le tragă la fiecare ctitor câte o sută de bețe la tălpi și imamului patru sute; să-i învăț eu pe dumnealor, mă-nțelegi, că nu-i treaba dumnealor să turbure viața mahalagiilor, mă-nțelegi!</p>
                  <p>Califului i s-a părut foarte nostimă ideea lui Abu-Ha-san, și zice:</p>
                  <p>– Îmi place dorința dumitale, mai ales că o văd pornită dintr-o inimă dreaptă care nu sufere să rămână răutatea nepedepsită; și tare aș dori și eu să ți-o văd îndeplinită... Și de! poate că lucrul să nu fie chiar peste putință, cum îți închipui. Eu cred că, dacă ar afla ce gânduri ai, califul ar fi în stare să-ți încredințeze puterea lui pe o zi... Și cât mă vezi dumneata, așa un negustor ca toți negustorii, cine știe de nu te-aș putea ajuta s-o dobândești.</p>
                  <p>– Ei! ia lasă – a răspuns Abu-Hasan – nu-ți mai bate joc de mine și dumneata, cum și-ar bate firește și califul dacă ar afla de neroziile mele... Poate doar atâta, să afle și el de purtările cuvioșilor noștri și să-i osândească el la vreo pedeapsă. </p>
                  <p>– Ba, doamne ferește, nu-mi bat joc nicidecum – a zis musafirul – și desigur că nici califul nu și-ar bate... Dar să le lăsăm, astea; uite, e aproape de miezul nopții, haide să ne culcăm.</p>
                  <p>– Bine zici; dar, fiindcă urciorul nostru mai are ceva în fund, eu crez că ar trebui mai întâi golit, și pe urmă să ne ducem la culcare. Un lucru numai te-aș ruga: mâine dimineață când ăi pleca, dacă n-oi fi eu deștept, să nu lași ușa de la drum deschisă.</p>
                  <p>Pe când vorbea Abu-Hasan, califul, ridicând urciorul, și-a umplut bărdaca și a golit-o mulțumind încă o dată de bună ospătare. După aceea, pe furiș a aruncat la bărdaca gazdei, așa cât poți lua pe vârful degetelor, dintr-o cutiuță cu niște prafuri, pe care o purta totdeauna cu sine, și peste ele a turnat vinul tot cât mai rămăsese în urcior; pe urmă, întinzând bărdaca a zis:</p>
                  <p>– Acuma te rog, iubită gazdă, să iei de la mine bărdaca asta și s-o deșerți în cinstea și pentru dragostea mea.</p>
                  <p>Abu-Hasan, foarte bucuros, a luat bărdaca în mâna dreaptă și a ridicat-o-n sus; cu palma stângă la piept s-a-nchinat preaplecat și apoi a băut tot până-n fund dintr-o sorbitură... Dar n-a apucat să lase jos bărdaca goală, și, simțindu-se înmuiat din toate încheieturile, s-a lungit binișor pe divan, unde l-a și furat somnul, așa degrabă, că musafirul a început să râdă, și, chemându-și robul, care aștepta gata la ușă, i-a zis:</p>
                  <p>– Ia-l pe omul ăsta în cârcă, și bagă bine de seamă, când ieșim, în ce loc se află casa, să știi unde ai să-l aduci înapoi mâine când ți-oi porunci. Și, fără zgomot, au ieșit din casă, robul ducând în cârcă pe Abu-Hasan adormit adânc, și califul, care a lăsat într-adins ușa de la drum deschisă.</p>
                  <p>Cum au sosit la palat, au mers până în odaia unde așteptau toți curtenii:</p>
                  <p>– Dezbrăcați-l pe omul ăsta și-l culcați în patul meu. Curtenii l-au dezbrăcat binișor pe Abu-Hasan, l-au îmbrăcat, în halatul califului și l-au culcat frumos în patul împărătesc. După aceea califul a chemat împrejuru-i pe toți ai curții, bărbați și femei, și le-a zis: </p>
                  <p>– Vedeți pe omul care doarme colea? Mâine dimineața, la ora hotărâtă, întocmai cum faceți când mă deștept eu, așa să faceți și cu el, fără nici o deosebire, să nu vă mai gândiți la mine cât timp v-ați afla în față-i; în sfârșit, până nu poruncesc eu altceva, poruncile lui să fie sfinte: el este califul vostru.</p>
                  <p>Curtenii și curtenele fără vorbă s-au închinat pân' la pământ, și fiecare s-a gândit cum să se supună mai bine, după puterile sale, poruncilor stăpânului. Întorcându-se la palat, califul trimisese după marele vizir Giafar, și cum a sosit acesta, i-a zis:</p>
                  <p>– Uite de ce te-am chemat, Giafar: mâine dimineață când vii după porunci, să nu te miri dacă vezi șezând în tronul meu pe omul acesta, care doarme colea, ascultă-l și îndeplinește-i cu sfințenie toate poruncile. Are să se arunce la galantomie, o să-ți poruncească a împărți daruri în dreapta și-n stângă: fă tot ce-ți spune, măcar de-ar fi să-mi sleiești toate lăzile împărăției. Nu uita să vestești pe toți curtenii de la mic până la mare, să-i dea mâine la ora hotărâtă pentru înfățișare înaintea mea, toată cinstea ce mi se dă mie... Du-te acuma și caută să-mi faci întocmai pe plac.</p>
                  <p>După plecarea marelui vizir, califul a mers să se culce și el într-altă odaie, poruncind robului său de încredere, anume Mesrur, să-l scoale mâine până nu s-a deșteptat Abu-Hasan. Și astfel, a doua zi dimineața, califul a trecut într-o cămăruță cu câteva trepte mai jos, de unde de la o ferestruică cu gratii putea vedea, fără a fi văzut, toată odaia, unde dormea încă prietenul de cu seara. Toți curtenii și toate curtenele intrară numaidecât pe rând și se așezară binișor, în tăcere, fiecare după treapta sa, ca după obicei, la locu-i cuvenit, începuse acum să se lumineze de ziuă; era timpul de deșteptat pentru rugăciunea dinainte de răsăritul soarelui, după cum cere legea musulmană. Curteanul, cel care sta lângă căpătâiul califului, apropie de nasul adormitului un burete înmuiat în oțet de trandafir. Adormitul strănută îndată și miji din ochi; deși nu era încă destulă lumină, văzu că se află în mijlocul unei odăi mari, foarte bogată, împodobită cu vase mari de aur, cu perdele și covoare țesute de mătase; și de jur împrejurul lui niște tinere curtene, unele cu harfe, altele cu alăute și cu dairele, gata să înceapă a cânta, și toate de o frumusețe nespusă; iar la spatele lor niște robi arabi în vestminte strălucitoare, stând toți cu mâinile la piept. Uitându-se la învelitoarea cu care dormise acoperit, văzu că e de catifea stacojie țesută cu fir de aur, și cu mărgăritare; iar lângă pat un vestmânt tot așa, și alături, pe o perină, o tichie de calif.</p>
                  <p>Văzând toate astea, Abu-Hasan rămase aiurit... Și, aducându-și aminte de ce vorbise seara la masă cu musafirul, gândi:</p>
                  <p>„Asta-mi place! Ajunsei acum și calif! Auzi vis“ și închizând ochii își așeză iar capul să-și urmeze somnul. Dar un rob, aplecându-se până la pamânt, îi zise cu sfială:</p>
                  <p>– Stăpânitor al credincioșilor, strălucirea-ta să nu mai adoarmă, e timpul rugăciunii de dimineață, soarele stă să se arate.</p>
                  <p>Vorbele acestea l-au amețit pe Abu-Hasan; „Sunt deștept ori dorm?... Aș! dorm; nu se poate!... dorm!“ și, ținând ochii tot închiși, n-a mișcat. Dar n-a trecut mult, și robul, văzând că nu capătă răspuns, a zis iar:</p>
                  <p>– Stâpânitor al credincioșilor, strălucirea-ta să nu se supere dacă iar îndrăznesc a-i spune că trebuie să se scoale, afară numa' dacă nu vrea să lase a trece ora rugăciunii de dimineață.</p>
                  <p>„M-am înșelat – gândi Abu-Hasan – nu dorm.“ Deschise ochii bine și, fiind acum ziua mare, văzu foarte limpede tot ce zărise nedeslușit la lumina slabă de-adineauri. Se ridică de mijloc și privi de jur împrejur zâmbind, ca un om care se deșteaptă plin de mulțumire după un somn bun cu vise plăcute.</p>
                  <p>Atunci tinerele curtene i se închinară preaplecat și deodată harfele și tamburele, alăutele și dairelele începură o cântare îngerească de care Abu-Hasan rămase atins până la suflet. Cu toate astea tot și-a venit iar la gândul dintâi:</p>
                  <p>„Bre! ce să fie asta? Unde mă aflu eu? Ce e palatul ăsta? Ce sunt minunățiile astea, robii și curtenii ăștia străluciți, frumusețile astea de curtene, și cântările astea care te ridică în slavă? Cum adică să nu pot eu înțelege: visez ori sunt treaz?“</p>
                  <p>Când îi treceau prin minte aceste întrebări, iată că s-apropie Mesrur, căpetenia robilor, și-i zice:</p>
                  <p>– Stăpânitor al credincioșilor, strălucirea-ta să-mi dea voie a-i spune că n-are obicei să se scoale așa de târziu, afară numai dacă, doamne ferește, nu se simte bine; așadar, trebuie strălucirea-ta numaidecât să se suie în tron, că iacătă a sunat ora sfatului împărătesc.</p>
                  <p>După vorbele lui Mesrur, Abu-Hasan înțelese că nu mai doarme și că prin urmare tot ce i se întâmplă nu-i în vis, ci aievea. Dar încă nehotărât ce are să facă și cum trebuie s-o ia, stătea la gânduri. După câteva clipe de îndoială, se uită lung la Mesrur și-i zise:</p>
                  <p>– Ia ascultă-mă, cu cine vorbești și cui îi zici dumneata „stăpânitorul credincioșilor“? </p>
                  <p>– Strălucirea-ta – răspunse Mesrur zâmbind – îmi vorbește astfel ca să mă pună la încercare, or ca să glumească... Cine altul să fie stăpânitorul credincioșilor decât strălucirea-ta? </p>
                  <p>Mesrur, ticălosul rob, nu poate uita asta, și bănuiește că poate vreun vis urât o fi turburat azi-noapte odihna strălucirii-tale.</p>
                  <p>Abu-Hasan pufnind s-a trântit iar cu capul pe căpătâi și... după ce s-a săturat de râs, s-a ridicat iar de mijloc și, întorcându-se către un arap mititel, negru ca și Mesrur, i-a zis: </p>
                  <p>– Ia ascultă, piciule: spune-mi tu cine sunt eu.</p>
                  <p>– Preaînalte – a răspuns piciul clipind din ochii-i aplecați – strălucirea-ta este stăpânitorul credincioșilor, care ține pe pământ locul stăpânului lumii.</p>
                  <p>– Mare mincinos ești, cât ești tu de micuț. Pe urmă a făcut semn unei curtene să se apropie și, întinzându-și mâna, i-a zis:</p>
                  <p>– Drăguță, fii bună și mușcă-mă de vârful degetului, să văz: dorm or sunt deștept?</p>
                  <p>Tânăra l-a apucat cu dinții de vârful degetului și l-a strâns puțintel... Abu-Hasan și-a tras repede degetul...</p>
                  <p>– Nu dorm... Dar cum, cum, fără știrea mea, să ajung eu peste noapte calif? Asta e ceva minunat, de neînțeles... și zise apoi foarte dulce cătră frumoasa curteană: Mă rog, spune-mi drept, așa să trăiești, adevărat e, drăguță, că eu... sunt stăpânitorul credincioșilor?</p>
                  <p>– Mai adevărat nu se poate, prealuminate stăpâne – a răspuns tânăra – e atât de adevărat, că noi rămânem toți pe gânduri văzând că strălucirea-ta se miră de asta...</p>
                  <p>Abu-Hasan s-a uitat lung la ea și cu un zâmbet de bunătate i-a răspuns moțăind din cap:</p>
                  <p>– Am înțeles! Și mătăluță ești o... mincinoasă... Lasă că știu eu bine cine sunt.</p>
                  <p>Căpetenia robilor, văzând că stăpânul voiește să se dea jos din pat, îi întinse mâna și umărul să-l ajute. Cum se puse Abu-Hasan pe picioare, rezemându-se pe umărul robului, curtenii, bărbați și femei, i se plecară până la pământ strigând toți într-un glas:</p>
                  <p>– Să fie de bine strălucirii-sale; zi fericită și cu noroc să-i dea Dumnezeu!</p>
                  <p>– Ah, doamne, ce minune! a strigat stăpânul... Ce mă culcai aseară, și acu ce mă trezesc?... Vezi cum se poate schimba viața, de cu seara până dimineața... Mare lucru! Ce să spun?... Să mor dacă-nțeleg ceva.</p>
                  <p>Până să-și isprăvească vorba, câțiva curteni l-au îmbrăcat de sus până jos, pe când ceilalți, curteni și curtene, și robi, arapi, s-au așezat în rând de o parte și de alta, până la ușa prin care stăpânitorul trebuia să meargă în sala sfatului împărătesc. Mesrur, căpetenia arapilor, îl duse până la treptele tronului. Abu-Hasan, rezemându-se pe umărul robului, sui treptele și se așeză în tron.</p>
                  <p>Totdeodată Harun-al-Rașid trecuse repede la altă ferestruică cu gratii de unde se vedea în sala tronului.</p>
                  <p>Abu-Hasan, aruncându-și privirile în dreapta și-n stânga, văzu pe toți curtenii și ofițerii palatului stând frumos la rând, drept ca luminarea, cu ochii țintă în ochii lui, fără să clipească măcar și parcă fără să răsufle.</p>
                  <p>Lui Harun-al-Rașid, care se uita cu multă luare-aminte, de sus, prin gratii, îi plăcu dintru-nceput ce vrednic și ce mândru se pricepea Abu-Hasan să-i țină locul.</p>
                  <p>Îndată ce s-așeză califul pe tron, își ridică fruntea, rezemându-și palmele pe genunchi, și totdeodată marele Vizir Giafar se-nchină dinainte-i până la pământ, zicând: </p>
                  <p>– Stăpânitor al credincioșilor, Dumnezeu s-o acopere cu harurile sale pe strălucirea-ta, iară pe dușmanii ei în flăcările iadului să-i prăvălească!</p>
                  <p>Abu-Hasan, după câte văzuse și auzise de-adineauri din pat, și până acum, pe tron, începu să creadă că e de-a binelea calif. Nici n-a mai voit să gândească prin ce minune a soartei ajunsese aici, și, hotărât, s-a apucat de treabă ca un calif ce era. Astfel a-ntrebat pe marele vizir dacă are să-i spună ceva deosebit. Giafar i-a răspuns:</p>
                  <p>– Stăpânitor al credincioșilor, emirii, vizirii și toți ofițerii așteaptă porunca să vină să se-nchine strălucirii-tale.</p>
                  <p>Abu-Hasan a zis:</p>
                  <p>– Să poftească!</p>
                  <p>Marele vizir s-a-ntors atunci cătră portarul cel mare:</p>
                  <p>– Stăpânitorul credincioșilor poruncește să-ți faci datoria.</p>
                  <p>S-au dat de părete ușile, și toți ofițerii cei mari, muiați din cap până-n picioare numa-n mătăsuri și-n fireturi, au intrat, și cu pas falnic unul după altul au venit să se-nchine dinaintea tronului îngenunchind și atingând podeala cu fruntea, după care, iar la rând au mers să se așeze frumos unii de o parte, alții de alta. Când s-a sfârșit țeremonia, marele vizir a început să-și facă raportul despre felurite treburi după hârtiile pe care le ținea în mână. Treburile acelea în adevăr nu erau nici foarte însemnate, nici prea încurcate; totuși erau treburi politicești. Abu-Hasan, fără să stea mult pe gânduri, le-a dat la toate dezlegare potrivită, scurt, fără să se-n-curce la vreuna, și toate dezlegările erau nimerite, după cum îl povățuia mintea lui cu scaun sănătos.</p>
                  <p>Până să-și isprăvească raportul, Abu-Hasan, zărind în mulțimea ofițerilor pe căpitanul poliției, pe care-l cunoștea, că-l văzuse de atâtea ori prin oraș, a zis marelui vizir:</p>
                  <p>– Ia așteaptă puțintel, am de dat o poruncă grabnică polițaiului... Căpitane, ia poftim mai aproape...</p>
                  <p>Căpitanul s-a apropiat de tron închinându-se și a ascultat, iar califul a urmat:</p>
                  <p>– Căpitane, să mergi acu' într-un suflet în ulița cutare, din mahalaua cutare (i le-a spus pe nume); în ulița aceea se află o geamie; la geamie acolo, ai să găsești stând la taifas un imam și patru bătrâiori cu barba albă... Să-i ridici numaidecât și să pui să le tragă, de față cu dumneata: câte o sută de vine de bou la tălpi, fiecăruia dintre bătrâiori, iar imamului, patru sute... Și pe urmă să te întorci fără zăbavă să-mi spui cum mi-ai îndeplinit porunca... Ai venit?</p>
                  <p>Căpitanul, fără vorbă, s-a închinat adânc și a plecat degrabă să-și facă datoria.</p>
                  <p>La auzul acestei porunci, date așa de scurt și hotărât Harun-al-Rașid a zâmbit de mulțumire, văzând că Abu-Hasan nu-și pierde timpul cu nimicuri, ci se folosești degrabă de prilejul domniei spre a pedepsi cum se cuvine pe zavistnicii bârfitori.</p>
                  <p>Totdeodată marele vizir își urma mai departe raportul, și până să nu și-l isprăvească bine, iată se-ntoarce polițaiul și zice:</p>
                  <p>– Stăpânitor al credincioșilor, am găsit pe imam și pe cei patru bătrâni stând la taifas în geamia aceea, și ca dovadă că mi-am îndeplinit cu credință datoria întocmai după porunca strălucirii-tale, am adus și adeverința aceasta.</p>
                  <p>Și, scoțând din sân o hârtie, a înfățișat-o califului, Abu-Hasan a cetit în de-amănuntul arătarea celor petrecute în curtea geamiei și s-a uitat de aproape la numele mahalagiilor, toți cunoscuți de-ai lui, care întăreau cu iscăliturile lor acea arătare, ca martori ce stătuseră de față la săvârșirea pedepsii, și după ce a sfârșit a zis foarte mulțumit către polițai:</p>
                  <p>– Bun! treci la locul dumitale... Acuma dumneata, vizirule, spune vistiernicului să ia o pungă cu o mie de bani de aur și să o ducă tot în mahalaua aceea unde a fost polițaiul, mamei unuia Abu-Hasan: e om văzut în partea locului, măcar cine îi cunoaște casa. Du-te și te întoarce degrabă.</p>
                  <p>Marele vizir a dus el însuși punga și i-a spus bătrânei numai atâta că este un dar trimis din partea califului, fără altă deslușire. Bătrâna cu destulă mirare a primit darul; nu-și putea închipui de unde până unde să-i dea prin minte califului a-i trimite ei atâta bănet; de unde era să știe dânsa de cele ce se petreceau la palat?</p>
                  <p>În timpul cât a lipsit marele vizir, și-a făcut raportul polițaiul despre toate cele întâmplate peste noapte în tot Bagdadul, fel de fel, pe care le-a ascultat califul cu multă luare-aminte. Întorcându-se vizirul și spunând califului cum îndeplinise întocmai porunca, califul i-a zis:</p>
                  <p>– Bine; dar nu ți-a dat în gând să întrebi pe bătrâna: fiu-său Abu-Hasan, e acasă? Ce face?</p>
                  <p>– Ba da, strălucite stăpâne, cum nu? – am întrebat-o și mi-a răspuns că fiu-său e acasă, dar că doarme în odaia lui și nu-l poate trezi, fiindcă az-noapte a stat până foarte târziu la petrecere cu un musafir.</p>
                  <p>La vorbele acestea, califul nu și-a putut stăpâni râsul și a râs cu mare poftă, de care firește toată lumea s-a bucurat, văzând veselia stăpânitorului lor atotputernic. Mesrur atunci a făcut un semn cătră toată adunarea prin care le arăta că sfatul s-a încheiat și că fiecare poate pleca; și au plecat toți, trecând și închinându-se pe dinaintea tronului, rând pe rând, ca și la sosire, rămânând împrejurul tronului numai Mesrur, marele vizir și ofițerii de pază. Abu-Hasan s-a coborât de pe tron tot cum se urcase, rezemându-se cu o mână pe umărul credinciosului Mesrur, și cu cealaltă pe umărul unui ofițer voinic, și astfel s-a dus în odaia de unde venise; totdeodată Harun-al-Rașid a trecut la altă ferestruică zăbrelită de unde să poată urmări tot.</p>
                  <p>Mesrur a dus pe Abu-Hasan într-altă odaie, unde așteptau o droaie de cântărețe, care, cum l-au văzut, au și început cu toatele să sune din harfe, din ghitare, din tambure și dairale și să cânte din gură în fel de fel de glasuri, atât de frumos, încât Abu-Hasan a rămas fermecat.</p>
                  <p>De acolo, cu muzicantele după el, Mesrur l-a trecut într-un salon unde sclipeau bogății peste bogății, numai catifele, mătăsuri, și aur și nestemate; șapte policandre de aur greu de câte șapte sfeșnice atârnau din tavanul lucrat în sidef în feluri de sclipituri care-ți luau ochii. În mijloc sta așezată o masă cu șapte talere, tot de aur greu, cu mâncări din care se ridicau aburi de deosebite mirodenii. Pe delături, s-au așezat muzicantele în șapte tarafuri și din fiecare taraf ieșind înainte câte una, una mai frumoasă ca alta, îmbrăcate de sus până jos numa-n borangic străveziu, au venit mai aproape de masă.</p>
                  <p>Când a intrat Abu-Hasan, cu fetele cântând în urma lui, a stat o clipă în loc aiurit de atâtea minunății. S-a uitat mult, de jur împrejur, din tavanul sclipitor până-n covoarele în care i se îngropau picioarele, și, numa' îndemnat de Mesrur, care i-a spus închinându-se plecat, că se răcesc bucatele, s-a hotărât să se miște din loc și să meargă să se așeze la masă. Cum s-a așezat el, cele șapte curtene dimprejurul mesei au început să-i facă vânt cu niște apărători de pene mlădioase de păun, Abu-Hasan, încântat, după ce s-a uitat ia fiecare din ele zâmbindu-le dulce, le-a zis:</p>
                  <p>– Drăguțelor, de ce vă osteniți să-mi faceți vânt toate? Poate să mă răcorească numa' una singură... alelalte șase, mă rog, să poftească la masă alături de mine, să-mi ție de urât, că mie, ce să spui? Oricâte bunătăți să am, singur la masă, nu-mi ticnește...</p>
                  <p>Tinerele s-au așezat îndată la masă; dar Abu-Hasan văzând ca nu pun nimica-n gură de sfială, le-a dat el la fiecare-n taler și foarte politicos le-a poftit să guste măcar; pe urmă le-a-ntrebat cum le cheamă. Le chema așa: <hi rend="italic">Gură de mărgean, Lună plină, Rază de soare, Bucuria ochilor, Puful piersicii, Vraja inimii</hi>. Pe urmă a întrebat pe ce parte rămăsese să-i facă vânt să-l răcorească și dânsa i-a spus că o cheamă <hi rend="italic">Acadea de miere</hi>. Strașnic de frumoasă.</p>
                  <p>Abu-Hasan fiecăreia i-a spus, potrivit cu numele ei, câte o vorbă de duh potrivită, așa că adevăratul calif, care le vedea și auzea toate de sus, s-a întărit în credința ce și-o făcuse mai dinainte că prietenul este un om prețios. Când au văzut tinerele că Abu-Hasan s-a săturat de mâncare, una dintre dânsele în picioare a zis către un rob care sta cu mâinile încrucișate la slujba mesei:</p>
                  <p>– Stăpânitorul credincioșilor vrea să treacă la dulcețuri; aduceți de spălat!</p>
                  <p>Toate s-au ridicat de la masă au luat din mâinile robilor, una un lighean de aur, alta o cană cu cioc, tot de aur, și a treia un peșchir de mătase, și îngenunchind câteștrele dinaintea lui Abu-Hasan, care ședea pe scaun, i-au dat de spălat. După ce s-a făcut și asta, s-a dat deoparte o perdea de catifea și s-a deschis ușa de la alt salon.</p>
                  <p>Mesrur a trecut înainte, poftindu-l cu multe rugăminți pe calif în celălalt salon, încă și mai strălucit și, pe urmă, iar într-altul și mai strălucit, și în fiecare câte șapte tarafuri de cântărețe, tot una și una, și mese încărcate cu poame, dulcețuri, prăjituri, fel de fel de bunătăți neînchipuite. L-au plimbat așa toată ziua până a-nceput să însereze, în cel din urmă salon Abu-Hasan a văzut ce nu mai văzuse pân-aci:</p>
                  <p>Pline cu vin împărătesc șapte cane mari de argint și de jur împrejur niște cupe tot așa suflate pe dinăuntru cu aur, S-a așezat la masă încremenit de frumusețea altor tinere care îi așteptau poruncile – a voit să știe cum le cheamă, și a bătut în palme făcând semn tarafurilor de cântăreți să se oprească. Deodată s-a făcut tăcere iar el, luând de mână pe una dintre cele șapte tinere, care era mai aproape, a poftit-o să șază alături și a întrebat-o cum o cheamă, iar dânsa a răspuns: <hi rend="italic">Salbă de mărgăritare</hi>.</p>
                  <p>– Nu se putea nume mai potrivit – a zis Abu-Hasan. – bine te-a botezat cine te-a botezat; decât eu tot aș zice că dinții matale întrec toate mărgăritarele din lume... Drăguța mea <hi rend="italic">Salbă de mărgăritare</hi>, tare m-ai îndatora să-mi umpli, cu mânușitele matale, o cupă de vin.</p>
                  <p>Fata a îndeplinit porunca, Abu-Hasan, luând cupa plină și privind foarte duios, când la cupă, când la fată, a zis:</p>
                  <p>– <hi rend="italic">Salbă de mărgăritare</hi>, în sănătatea mătăluță... Te rog, fă-mi și matale tot așa hatâr!</p>
                  <p>Dânsa își umple o cupă și, ridicând-o în sus, cântă un cântec cu un glas îngeresc, de care Abu-Hasan a rămas foarte-ncântat. După aceea, luă pe altă tânără și o pofti să șază alături de el, întrebând-o cum o chemă iar ea a răspuns: <hi rend="italic">Steaua zorilor</hi>.</p>
                  <p>– Nu se putea nume mai potrivit – a zis Abu-Hasan – bine te-a botezat cine te-a botezat, decât... că tot aș zice că ochii mătăluță întrec toate stelele de pe cer... Drăguța mea <hi rend="italic">Steaua zorilor</hi>, tare m-ai îndatora să umpli două cupe, una pentru mine și alta pentru mătăluță.</p>
                  <p>Și tot așa cu una după alta, pe rând, până la cea din urmă pe care o chema <hi rend="italic">Lumina zilei</hi>, a băut șapte cupe pline. După aceea <hi rend="italic">Salbă de mărgăritare</hi> a mai umplut o cupă și foarte veselă a zis: </p>
                  <p>– Stăpânitor al credincioșilor, îndrăznesc preaplecată a mă ruga strălucirii-tale de un mare hatâr: să bea această din urmă cupă după ce va asculta și de la mine un cântec pe care, nădăjduiesc, n-o să-i pară rău că l-a ascultat.</p>
                  <p>– Cu draga inimă, sufletu-meu! a zis Abu-Hasan luând cupa, ba chiar, ca un stăpânitor al credincioșilor ce sunt, îți poruncesc să mi-l cânți, că nu se poate o frumusețe de copilă ca matale orce-o face să nu facă frumos și drăgăstos.</p>
                  <p>Tânăra atunci i-a cântat din tambură și din gură de l-a ridicat în slava cerului pe calif, care după ce s-a isprăvit cântecul i-a strigat cântăreței:</p>
                  <p>– Să trăiești, drăguță! Halal să-ți fie! Și a sorbit cupa până la picătura din fund, apoi s-a întors să-i mai zică încă o vorbă, însă d-abia a putut deschide gura mormăind ceva neînțeles; și-a și așezat brațele pe masă, și-a lăsat fruntea pe brațe și a adormit adânc.</p>
                  <p>Se înnoptase acuma bine. Harun-al-Rașid, care văzuse și auzise tot, a coborât degrabă în salon, bucuros că toate îi ieșiseră după plac A poruncit să scoată lui Abu-Hasan vestmântul de calif și să-l îmbrace în hainele cu care-l aduseseră aseară la palat A chemat apoi pe robul cel voinic și i-a zis:</p>
                  <p>– Acuma ia-mi-l binișor în cârcă și du-te de-l culcă pe divan acasă la el, și când ăi ieși, nu uita, să lași ușa de la drum deschisă.</p>
                  <p>În scurt timp, robul s-a întors la palat să-i spună califului că îndeplinise porunca întocmai.</p>
                  <p>Abu-Hasan, întins frumos pe divan, a dormit până a doua zi foarte târziu... Mijind ochii, la prins mirarea să se vadă în casa lui, și a-nceput să cheme cu cu glas mângâios:</p>
                  <p>– <hi rend="italic">Salbă de mărgăritare! Steaua zorilor! Guriță de mărgean!</hi> unde sunteți? Veniți încoace, drăguțelor.</p>
                  <p>Mă-sa, care l-a auzit de alături, a venit în grabă.</p>
                  <p>– Ce ai, fătu-meu? Ce ți s-a întâmplat?</p>
                  <p>Abu-Hasan a ridicat mândru capul și a întrebat:</p>
                  <p>– Babo, cui îi zici tu fătu-meu?</p>
                  <p>– Ție, cui să-i zic? Nu ești tu băiatul meu Abu-Hasan? </p>
                  <p>– Eu băiatul tău? Ce nu-ți iei seama la vorbă? Eu Abu-Hasan? Ce trăncănești? Eu sunt stăpânitorul credincioșilor, bre!</p>
                  <p>– Pentru Dumnezeu, fătu-meu, taci să nu te-auză cineva, să creadă că ești nebun.</p>
                  <p>– Nebună ești tu, babo! Încă o dată îți spun că eu sunt stăpânul credincioșilor.</p>
                  <p>– Ah, fiule – a strigat bătrâna – ce duh rău te canonește pe tine de aiurezi așa? Nu vezi că ești în odaia ta, în odaia unde te-ai născut ș-ai trăit până acuma </p>
                  <p>– Mi se pare și mie că ai dreptate – a zis Abu-Hasan ștergându-se la ochi – parcă așa ar fi. Eu sunt Abu-Hasan, tu ești mama, și amândoi suntem în odaia mea.</p>
                  <p>Baba gândi că și-a venit fiu-său în simțire și vrea să-nceapă a râde, când Abu-Hasan, de unde ședea lungit să ridică de mijloc, se uită jur împrejur, apoi își acoperi cu palmele amândoi ochii și strigă strașnic:</p>
                  <p>– Piei dinaintea mea, scorpie bătrână! Nu sunt fiul tău! Sunt stăpânitorul credincioșilor, auzitu-m-ai? Piei!</p>
                  <p>– Pentru numele lui Dumnezeu, fiule, vino-ți o dată în fire. Taci, să nu te-auză cineva!</p>
                  <p>– Să nu te văz! Lipsești!</p>
                  <p>Biata babă, văzând că nu-i chip de-nțeles, a început să se bată cu pumnii în cap și să se bocească. Dar Abu-Hasan s-a mâniat și mai tare, a început s-o înjure, ba, ca un copil blestemat, s-a repezit și-a îmbrâncit-o dând-o de perete s-o strivească și mai multe nu.</p>
                  <p>Bătrâna a început să țipe de s-au strâns mahalagiii. Ce e? Ce e?</p>
                  <p>Au sărit toți și au dat-o într-o parte pe bătrâna...</p>
                  <p>– Ce faci, Abu-Hasan? Ți-ai pierdut mintea și frica de Dumnezeu, omule, de ridici mâna asupra mă-ti?</p>
                  <p>Abu-Hasan, fierbând de mânie, se uită ou ochii rătăciți la toți de jur împrejur și zisă:</p>
                  <p>– Cine este Abu-Hasan acela despre care vorbiți?... Cum îndrăzniți să-mi ziceți mie Abu-Hasan?... Mă cunoașteți voi pe mine cine sunt? Eu sunt stăpânitorul credincioșilor, bre! Afară toți! Lipsiți!</p>
                  <p>Vecinii au înțeles că omul înnebunise, și, ca să-l oprească de a face vreo boroboață, l-au legat de mâni și de picioare; dar tot n-au vroit să-l lase numai cu bătrâna; unul dintre ei a alergat la îngrijitorul balamucului să-i dea de știre, și fără zăbavă s-a și întors cu câțiva slujitori, care aduceau cu ei funii, chingi și vâne de bou,</p>
                  <p>Abu-Hasan, cum i-a văzut, a început să se zbuciume și să urle, dar îngrijitorul l-a domolit degrabă cu vreo două-trei vine de bou pe spinare; l-au legat burduf și l-au dus la balamuc.</p>
                  <p>Acolo, după ce i-au tras, după regula casei, vreo cincizeci de vine de bou, l-au închis într-o colivie zebrelită; și pe urmă trei săptămâni d-a rândul același tain în fiecare zi, după care regulat îl întreba îngrijitorul:</p>
                  <p>– Ei! spune: tot mai crezi că ești stăpânitoru credincioșilor? Mă omule, vino-ți în fire, ascultă-mă pe mine.</p>
                  <p>– N-am nevoie de povețele tale – răspundea bolnavul – nu sunt nebun; dar, dacă ai să mă schingiuiești și să mă stâlcești mult timp tot așa, firește c-o să mă înnebunești de-a binelea.</p>
                  <p>Nenorocita bătrâna venea în toate zilele să cerceteze cum îi mai merge; plângea de se prăpădea când îl auzea văitându-se de dureri și-i vedea spinarea și șalele umflate pline de vânătăi, așa că nu mai știa sărmanul pe ce parte să se rezeme, ca să aibă puțină odihnă. De câte ori deschidea ea gura vrând să afle o vorbă bună, nu cumva și-a mai venit în minți, el o ocărá și-o gonea, încât totdeauna se întorcea acasă nemângâiată, cu gândul că fiu-său nu mai are leac.</p>
                  <p>Încet-încet începu să se stingă închipuirea lui Abu-Hasan că fusese îmbrăcat în caftan de calif, că avusese netăgăduita putere de calif, că poruncile lui de calif fuseseră îndeplinite cu sfințenie; începu să se gândească și altfel: „Bine, să zicem că sunt calif, apoi atunci dacă sunt calif, cum de m-am deșteptat la mine acasă? De ce nu m-am trezit înconjurat de robi și de curtene? De ce marele vizir și atâți ofițeri dinprejurul meu m-au părăsit?... Nu, nu se poate... A fost numa' vis... Da; dar am poruncit polițaiului să pedepsească pe cei cinci bârfitori, și vizirului să ducă o pungă mamei, și poruncile mi-au fost îndeplinite. Atunci? ... Nu știu nici eu ce să mai zic; nu-nțeleg deloc... Ei! dar câte și mai câte nu le-nțeleg eu și n-am să le-nțeleg niciodată!”</p>
                  <p>Cam așa se gândea Abu-Hasan când a sosit mă-sa, care, cum l-a văzut așa de zdrobit și de prăpădit, a-nceput iar să se bocească, și pe urmă l-a-ntrebat:</p>
                  <p>– Ei, fătu-meu, cum îți mai e? Cum stai la cap? Te-ai mai dezbărat de duhul necurat care te canonește?</p>
                  <p>– Mamă – a răspuns foarte liniștit Abu-Hasan – acuma văd și eu bine că am fost ieșit din minți și te rog să mă ierți de păcatul groaznic ce l-am făcut ridicând ca un ticălos nebun mâna asupra ta. Și rog și pe vecinii noștri să mă ierte dacă i-oi fi supărat cu ceva când am fost apucat. Un vis m-a smintit; un vis ciudat din cale-afară, care desigur ar fi smintit pe orice om mult mai cuminte ca mine. Oricum o fi fost, de-acuma știu că a fost numa-nchipuire: sunt sigur că nu sunt stafie de calif strălucit, ci numai și numai bietul Abu-Hasan cu oasele rupte. Da, sunt fiul tău care te-a cinstit totdeauna până în ceasul acela blăstemat al păcatului și care de-acum s-a pocăit are să te cinstească până la moarte!</p>
                  <p>La aceste vorbe cuminți, mama, plină de bucurie, a strigat:</p>
                  <p>– Fătu-meu, eu te-am iertat, să te ierte Dumnezeu, și noi să-i mulțumim că te-a mântuit de duhul necurat.</p>
                  <p>Și numaidecât a alergat bătrâna mângâiată la îngrijitorul balamucului, și i-a spus că fiul ei este tămăduit de tot. Îngrijitorul a venit și el, l-a sucit, l-a învârtit cu fel de fel de întrebări, și văzându-l teafăr, în toată firea, i-a dat drumul să meargă-n voie cu mă-sa la casa lor. Abu-Hasan, întorcându-se acasă, rupt, s-a așezat la pat să-și caute de sănătate. După câtăva timp, simțindu-se iar în puteri, a-nceput a i se urî să stea serile singur în casă, și astfel s-a hotărât să se apuce de tabietul lui de mai-nainte. A plecat așadar într-o seară pe la asfințit, era tocmai zi-ntâi a lunii, a plecat să-și caute un musafir; a mers de s-a așezat ca de obicei la capătul podului și a așteptat să-i pice un străin. Tocmai în ziua aceea avea obicei și califul să umble tiptil prin târg până dincolo de porțile cetății, afară. Nu se așezase Abu-Hasan de mult pe o laviță, când zări venind de peste pod pe negustorul lui de la Musul, ca și întâia oară cu zaplanul de rob după el. Și sigur fiind că numai de la acest negustor i s-a fost tras lui atâtea boroboațe și supărări, lăsându-i ușa de la drum deschisă, ș-a zis în gând: „Doamne iartă-mă, mi se pare că ăsta e vrăjitorul care m-a fermecat!“ și a întors ochii în altă parte să nu-l vadă până n-o trece. Califului îi aduseseră știri despre tot ce i se întâmplase prietenului deșteptându-se a doua zi după petrecerea de la palat în casa lui din mahala; și fiind bun la inimă și iubitor de dreptate, s-a gândit să-l ia pe Abu-Hasan pe lângă el de aproape și să-l răsplătească de câte pățise. De aceea acuma, îmbrăcat tiptil, tot ca negustor de la Musul, își căuta prietenul la locul știut. L-a zărit șezând pe laviță și a luat seama că-și întoarce capul într-adins ca să nu-l vadă. Atunci a ocolit binișor pe după laviță și aplecându-se i s-a arătat ochi în ochi, zicându-i:</p>
                  <p>– Ei!... Dumneata ești, frate Abu-Hasan? Mă-nchin cu plecăciune... Dă-mi voie să te sărut.</p>
                  <p>La acestea Abu-Hasan, întorcându-și ochii încolo, a răspuns:</p>
                  <p>– Ba eu nu mă-nchin dumitale cu plecăciune deloc, că n-am nevoie nici de închinăciunea, nici de pupăturile dumitale... Hai, du-te, vezi-ți de drum.</p>
                  <p>– Cum se poate – a zis califul – nu mai mă cunoști? Nu-ți mai aduci aminte ce bine am petrecut împreună acu' o lună, seara la dumneata acasă, când mi-ai făcut cinste să mă ospătezi așa de frumos?</p>
                  <p>– Nu! nu te cunosc și nu știu despre ce vorbești... Hai du-te, lasă-mă...</p>
                  <p>Dar califul nu s-a dat cu una, cu două, și a adăugat:</p>
                  <p>– Nu-mi vine a crede că nu mă cunoști; că doar nu de mult ne-am văzut; trebuie să-ți aduci aminte cum ți-am mulțumit de buna d-tale găzduire, ce bune urări ți-am făcut și cum ți-am făgăduit să te ajut măcar la ce, ca om cu trecere în lumea bună...</p>
                  <p>– Nu știu – a răspuns Abu-Hasan – ce trecere ăi fi având și în ce lume, și n-am câtuși de puțin dorință să ți-o pun la-ncercare; dar știu că după urările d-tale am ajuns nebun... Rogu-te, dacă iubești pe Dumnezeu, vezi-ți de drum; dă-mi pace.</p>
                  <p>– A! frate Abu-Hasan, să mă ierți; nu mă pot despărți de dumneata în așa chip! trebuie să fii bun încă o dată să mă poftești la dumneata, să mă ospătezi și să mă găzduiești; să am încă o dată cinstea a bea un pahar cu dumneata.</p>
                  <p>– Măi, omule, nu-nțelegi? De câte sute de ori să-ți spun? Du-te cu Dumnezeu, drăguță... Destule am tras după urma dumitale, destule!... mi-e peste cap, nu mai am poftă și de altele!</p>
                  <p>– Iubite frate Abu-Hasane, prea ești aspru cu mine. Te rog nu-mi mai spune astfel de vorbe care mă mâhnesc. Fă-mi mai bine hatârul și-mi povestește ca un adevărat frate ce ți s-a-ntâmplat ca să-ndreptez răul ce zici că ți l-am făcut, și să-ți cer iertare, că, și de ți-oi fi făcut poate vrun rău, n-a fost nici cu voia, nici cu știrea mea; crede-mă, rogu-te, să te creadă Dumnezeu!</p>
                  <p>Negustorul a rostit vorbele acestea cu glasul așa de cald pornit din inimă, că Abu-Hasan s-a mai îmbunit, și, după ce și-a întors ochii către el, i-a zis mai blând:</p>
                  <p>– Poftim de șezi colea lângă mine, să ți le povestesc toate, ca să vezi că nu degeaba sunt supărat pe dumneata.</p>
                  <p>Și astfel Abu-Hasan și-a povestit toate întâmplările cu de-amănuntul, de când s-a fost trezit din somn dimineața în palat, până a doua zi dimineața când s-a trezit la el acasă, și le-a povestit ca și cum s-ar fi petrecut toate într-un vis; și pe urmă a adăugat:</p>
                  <p>– Și să nu te miri când iți spun că dumneata ești vinovat de toate câte mi s-au întâmplat; adu-ți aminte că te-am rugat dacă pleci de dimineață, până n-oi fi eu deștept, să închizi ușa de la drum, și d-ta n-ai închis-o, ca să intre duhul necurat să-mi umple capul cu visul acela care, n-am ce zice, era frumos, dar pe urmă numai eu știu ce a tras pielea mea după urma lui. Dumneata ești vinovat, că ai fost uituc, de toate câte le-am pătimit.</p>
                  <p>Pe când Abu-Hasan își povestea foarte aprins pățaniile, negustorul a pufnit de râs; asta l-a mâniat tare pe povestitor, care a strigat:</p>
                  <p>– Așa? Care va să zică dumneata îmi și râzi în nas când eu mă jeluiesc dumitale de răul care mi l-ai pricinuit? Ori gândești că-ți spun moși pe groși, ca să glumesc cu dumneata?... Poftim, uite colea că nu-ți minții... Uite! uite!</p>
                  <p>Și zicând aceasta s-a aplecat de mijloc și descoperindu-și umerii și sânul i-a arătat urmele umflăturilor și vinețelelor de pe trup. Califul nu a putut vedea acele semne fără să fie adânc mișcat de compătimire și, foarte tihnit că gluma mersese prea departe, a luat în brațe pe Abu-Hasan și l-a sărutat foarte duios, zicându-i:</p>
                  <p>– Ridică-te, te rog, preaiubte frate, și vino... Haide la dumneata acasă... Doresc să mai petrec încă o dată astă seară cu dumneata... Și mâine, cu voia lui Dumnezeu, ăi vedea că toate or să meargă bine... bine de tot... ascultă-mă pe mine: mai bine nu se poate...</p>
                  <p>Încet-încet, cu mângâieri și vorbe pline de bunătate, negustorul a potolit cu totul supărarea prietenului, care i-a zis:</p>
                  <p>– Eu te iau și astă-seară, dar să te juri că mâine dimineață nu mai uiți ușa deschisă, de la drum, să mă pomenesc iar cu duhul necurat. Negustorul a făgăduit că de data asta doamne ferește, n-are să mai uite. Ridicându-se amândoi de pe laviță, au pornit spre casă; și pe drum negustorul, ca să-l îndrume și mai bine pe prietenul său, îi zicea mereu:</p>
                  <p>– Ți-am dat o dată cuvântul, ți l-am dat, s-a isprăvit! Să nu mă crezi vreun terchea-berchea! eu sunt negustor cu vază și om de omenie... În mine poți avea încredere.</p>
                  <p>Așa, au mers ei amândoi alături, cu robul în urma lor, până au ajuns acasă, pe înserate. Abu-Hasan a aprins lumini în odaie; amândoi s-au așezat pe divan, și masa fiind gata s-au apucat să cineze, ca doi vechi prieteni ce erau. După cină, bătrâna a curățit masa, a adus pometuri, uscături și băutură, și s-a dus lăsându-i singuri. Au băut fiecare pe îndelete câte cinci-șase bărdace vorbind una-alta despre lucruri neînsemnate... Când musafirul l-a văzut pe Abu-Hasan încălzit bine, i-a deschis vorba despre dragoste și l-a întrebat dacă iubise cumva în viața lui vreo femeie.</p>
                  <p>– Frate dragă, ce să-ți spun? – a răspuns Abu-Hasan, mie, cel puțin până acuma, dragostea mi s-a părut un fel de robie; uite, să-ți mărturisesc drept, mie atâta mi-a plăcut în viața mea: să mănânc, nu ceva scump, dar bun și curat, și mai ales să beau un vinișor cum știu eu, dar, nu singur; mi-e plăcut să petrec totdeauna cu prietenii, mai ales cu un om deștept... La dragoste nu m-am prea gândit... Dar iar nu pot zice că sunt de tot neștiutor... Dacă s-ar întâmpla să dau peste o femeie frumoasă și veselă ca una dintre celea din visul meu, de care-ți povestii; să văz eu că și ea mă face haz așa cum sunt, că mi-e urât serile cu mine; să-mi cânte frumos și să mă țină de vorbă căutând toate chipurile cum să mă facă s-o plac și eu pe ea – de, parcă-parcă n-aș zice ba... Poate chiar dimpotrivă, m-aș lipi de ea cu tot sufletul și m-aș simți fericit să-i robesc. Ei! dar unde să găsesc eu așa femeie?</p>
                  <p>Abu-Hasan a oftat ca de un dor mare și, umplând două bărdace, a adăugat:</p>
                  <p>– Dar ce să ne mai gândim la d-alde astea? Mai bine să ne vedem de petrecerea noastră așa de plăcută... Ia, poftește!</p>
                  <p>După ce și-a golit fiecare bărdaca lui, musafirul a zis:</p>
                  <p>– E păcat, un om așa de plăcut, bun și deștept ca dumneata, care cum văz eu ar fi simțitor la dragoste, să duci astfel de viață singur cuc, fără să te bucuri de plăcerile lumii...</p>
                  <p>– Nu mi-e greu – a răspuns gazda – să-mi duc viața, asta liniștită; mai bine așa, decât să dau peste cine știe ce femeie ciudată și ursuză și care să-mi amărască zilele... Musafirul a luat bărdaca lui Abu-Hasan și a zis:</p>
                  <p>– Știi ce? Las' pe mine; am să-ți găsesc eu ce-ți trebuie dumitale; eu am să te căpătuiesc, și o să vezi că am să-ți nemeresc întocmai după pofta inimii.</p>
                  <p>Și după aceste vorbe, a turnat vin și i-a întins gazdei bărdaca plină, adăogând:</p>
                  <p>– Poftim, poți bea chiar de-acuma în sănătatea aceleia care-ți va face fericirea vieții.</p>
                  <p>– Fie! a zis gazda, dacă poftești să beau în sănătatea aceleia care... cum îmi făgăduiești, cu toate că nu prea pun temei pe făgăduiala dumitale.</p>
                  <p>A dat bărdaca peste cep, și, firește, numaidecât l-a luat gaia. </p>
                  <p>Robul l-a ridicat în cârcă, iar califul, ieșind după el hotărât să nu mai înapoieze pe Abu-Hasan ca întâia oară a închis bine ușa de la drum.</p>
                  <p>Ajungând la palat, aceeași punere la cale, aceleași porunci, aceeași rânduială, întocmai toate ca și întâia oară. A doua zi dimineață, Abu-Hasan când s-a trezit din somn, cam târzior, și a mișcat puțin, au început șapte tarafuri să cânte lin și dulce numai cu jumătate glas. Abu-Husan a deschis ochii privind de jur împrejur... Cântările au contenit deodată. Abu-Hasan a închis iar ochii, și mișcându-și degetele a strigat îngrozit așa de tare încât de sus îl auzea califul:</p>
                  <p>– Iar m-a apucat! Acuma ține-te! iar la balamuc, iar vine de bou. Doamne sfinte, ia-mă în paza ta! Iar mi-a făcut-o afurisitul de musafir! mi-a lăsat ușa de la drum deschisă! iar a intrat la mine duhul necurat! iar mă chinuiește cu închipuiri și cu vedenii!.., Nu mă lăsa Doamne, pradă satanei.</p>
                  <p>După această scurtă rugăciune, a-nchis iar ochii acoperindu-și-i cu palmele, doar o mai putea adormi. Dar una dintre curtene, pe care o mai văzuse el bine o dată, îi zise, apropiindu-se de căpătâiul lui:</p>
                  <p>– Stăpânitor al credincioșilor, fiindcă strălucirea-ta nu se ridică, deși i-am arătat că s-a făcut ziuă, atunci trebuie să-ndeplinim porunca pe care ne-a dat-o pentru asemenea împrejurare.</p>
                  <p>Și deodată au sărit mai multe fete; l-au ridicat din pat pe sus, l-au pus să sară jos pe un covor în mijlocul salonului. Apoi șapte tinere frumoase ținându-se de mână s-au pornit să joace de jur împrejurul lui, în timp ce tarafurile cântau din toate puterile zbârnâind și sunând din dairele.</p>
                  <p>Abu-Hasan sta jos pe covor dus pe gânduri, aiurit cu desăvârșire:</p>
                  <p>„Adică să fiu eu în adevăr stăpânitorul credincioșilor?! Și gândind acestea a făcut semn cătră <hi rend="italic">Salbă de mărgăritare</hi> și cătră <hi rend="italic">Steaua zorilor</hi>, care jucau. Hora s-a spart, cântările au contenit și fetele s-au apropiat de el, care le-a zis, zâmbind prostește: </p>
                  <p>– Fetelor, spuneți-mi drept, dar drept: cine sunt eu? </p>
                  <p>– Stăpânitor al credincioșilor, a răspuns <hi rend="italic">Steaua zorilor</hi>, strălucirea-ta vrea să glumească, ori poate cine știe ce vis i-a turburat închipuirea; asta se poate, fiindcă strălucirea-ta a dormit astăzi peste obicei. Dacă mi-este îngăduit, am să povestesc strălucirii-tale toate cele întâmplate până aseară.</p>
                  <p>Și i le-a povestit cu de-amănuntul cum fuseseră pedepsiți imamul și niște bătrâiori, din mahalaua cutare, cum îi fusese trimisă o pungă cu aur mamei unuia Abu-Hasan tot din mahalaua aceea, cum a petrecut el toată ziua, ce mâncase, cum îi cântaseră, și cum, după ce băuse cu ele, adormise...</p>
                  <p>– Și de-acolea strălucirea-ta a dormit peste obicei până acuma...</p>
                  <p>– Haide-haide, a răspuns el clătinând din cap, nu mai spune... Află că de când v-am mai văzut pe voi, am fost la mine acasă, la mine, Abu-Hasan, acolo am lovit-o pe mama, apoi de-acolo m-au dus ia balamuc, unde am stat legat ferecat trei săptămâni și-n toate zilele am căpătat tain câte cinzeci de vine de bou... Și voi vreți să crez că toate astea au fost vis, ai? Haida-de! mai bine spuneți că vreți să râdeți de mine...</p>
                  <p>– Stăpânitor al credincioșilor – a zis Steaua zorilor – suntem toate-n stare să jurăm pe tot ce are mai scump strălucirea ta, că tot ce ne spune e numai un vis. Strălucirea-ta n-a ieșit de aici de ieri seara, și d-atunci a dormit toată noaptea nemișcat până acuma.</p>
                  <p>– Bine-bine – a răspuns e – eu auz ce spui matale; dar, mă rog, ia uitați-vă și colea...</p>
                  <p>Și descoperindu-și umerii le-a arătat tuturor urmele loviturilor.</p>
                  <p>– Poftim, mai spuneți că nici astea nu sunt aievea, că doar le simț și acuma durerea...</p>
                  <p>Apoi a chemat aproape pe un ofițer și i-a spus:</p>
                  <p>– Apucă-mă cu dinții de vârful urechii și strânge, să văz de visez ori sunt deștept...</p>
                  <p>Ofițerul a îndeplinit porunca așa că Abu-Hasan a dat un țipăt: atunci deodată s-au pornit ghitarele, tamburele, dairelele și glasurile să sune din răsputeri, iar tinerele și ofițerii să dănțuiască chiotind ca niște nebuni. Abu-Hasan, în fierberea de zgomot, s-a ridicat de jos și numa-n cămașa de noapte s-a repezit între dănțuitoare, a apucat pe două de mâini și s-a pornit să sară și să țopăie mai nebun ca toți... Și trage-i danț, și ține-o aci, și nu te da!</p>
                  <p>Califul, de sus, de la ferestruică, n-a mai putut, a deschis gratia și hohotind de râs a strigat tare încât a acoperit tot zgomotul:</p>
                  <p>– Stai, Abu-Hasan, oprește-te, că mă omori, nu mai pot!</p>
                  <p>La glasul califului au amuțit toți încremenind pe loc. Abu-Hasan s-a oprit și el ca toată lumea și, întorcându-și capul în sus, a dat cu ochii de negustorul de la Musul și într-o clipă, ca și cum i s-ar fi ridicat o perdea de pe ochi, a înțeles cine era negustorul. Dar asta nu l-a zăpăcit; ba, dimpotrivă, văzând acuma limpede că toate fuseseră aievea, a pătruns îndată noima glumei și a răspuns de jos, vesel:</p>
                  <p>– Ei! dumneata ești, negustorule?... Îmi pare bine... Și te mai plângi că te omor... când numai d-ta ești de vină pentru toate câte le-am pățit... Dumneata ai poruncit să-mi bată imamul și pe bătrâiorii mahalalei, ci nu eu, eu de asta mă spăl pe mâini... În sfârșit, dumneata ești capul răutăților, și eu sunt păcălitul...</p>
                  <p>– Ai dreptate, Abu-Hasan – a răspuns de sus califul – și gata sunt să te răsplătesc de tot ce ai pățit cum vei socoti tu însuți de cuviință.</p>
                  <p>După aceste vorbe califul a coborât în salon, și după ce tinerele curtene l-au îmbrăcat pe prietenul său din cap până-n călcâie numa-n mătăsuri, califul l-a luat în brațe și l-a sărutat, zicându-i:</p>
                  <p>– De acuma, Abu-Hasan, ești ca și un frate pentru mine; cere-mi orice gândești că-ți poate face plăcere și al tău să fie!</p>
                  <p>– Stăpânitor al credincioșilor – a zis Abu-Hasan – preaplecat, rog pe strălucirea-ta deocamdată numai atâta înaltă bunătate să-mi facă: să-mi spună cu ce mijloace mi-a zăpăcit astfel capul, vreau să știu, ca să-mi pot liniști de-a binelea mintea clătinată.</p>
                  <p>Califul a binevoit să-i facă pe plac și i-a povestit toate cele întâmplate, pe care cititorul le cunoaște cu de-amănuntul. </p>
                  <p>– Tu însuți mi-ai povestit – a adăugat califul – câte ți s-au întâmplat de a doua zi încolo. Nu-mi puteam închipui că ai să păți și să suferi atâtea după urma unei glume; dar fiindcă eu am făcut greșeala, tot eu trebuie s-o îndreptez; eu sunt dator a te înlesni să uiți toată supărarea ce fără să vreau ți-am pricinuit. Spune-mi, te rog, ce pot face pentru asta.</p>
                  <p>La acestea, Abu-Hasan, mai încântat ca de orice până acuma, a răspuns cu glasul înecat de bucurie:</p>
                  <p>– Stăpânitor al credincioșilor, oricâte rele am pățit s-au șters din amintirea mea din clipa când am aflat că mi-au fost pricinuite de califul, de domnul și stăpânitorul meu. Cât despre bunătățile cu care îmi făgăduiește atât de milostivă strălucirea-ta să mă acopere, nu mă îndoiesc câtuși de puțin; dar fiindcă pe mine nu gândul ori căror foloase din lume m-a putut stăpâni, și fiindcă mi-este îngăduit să aleg eu ce-mi place, atunci iată ce-ndrăznesc a-mi alege: să mă pot cât mai adesea apropia de strălucirea-ta, ca să am toată viața fericirea a mă închina înainte-i și a o slăvi.</p>
                  <p>Această din urmă dovadă de deșteptăciune și de mărinimie din partea lui Abu-Hasan i-au câștigat întreagă dragostea califului.</p>
                  <p>– Dragul meu prieten – i-a zis acesta – din suflet îți mulțumesc că numai atâta lucru ușor mi-ai cerut, pe care din toată inima ți-l dau; oricând poftești poți intra aici în palatul meu să te apropii de mine.</p>
                  <p>Totodată, a poruncit să-i dea o locuință în palat pe seama lui, și i-a dăruit o pungă plină cu aur. Abu-Hasan s-a închinat până la pământ dinaintea califului, iar acesta a plecat acolo unde erau adunați mai-marii împărăției așteptându-l la sfat.</p>
                  <p>Știrea despre întâmplarea lui Abu-Hasan s-a răspândit îndată în tot Bagdadul. Fiindcă era din fire om cu inima deschisă și cu vorbele lui prietenoase și cu glumele lui bine potrivite împrăștia veselie oriunde se afla, califul nu se mai putea despărți de el și la fiece petrecere trebuia să-l aibă alături; uneori îl lua chiar la soția sa Zobeide, căreia îi povestise toată istoria. Domnița aceea, care făcea mult haz de Abu-Hasan, a luat seama de mai multe ori că de câte ori venea la ea califul cu prietenul lui, prietenul trăgea mereu cu coada ochiului la una din roabele ei, pe care o chema Vraja inimii, și astfel Zobeide s-a hotărât să-i spună odată califului, când erau singuri:</p>
                  <p>– Iubite stăpâne, eu am luat seama că de câte ori vine Abu-Hasan nu-și mai ia ochii de la Vraja, și ea, cum îl vede, se zăpăcește de nu mai știe ce face; știi că eu țiu la fata asta cum și măria-ta ții la Abu-Hasan. Ce zici? N-ar fi bine să-i căsătorim?</p>
                  <p>– Draga mea – a răspuns califul – îmi pare foarte bine că mi-ai adus aminte; eu chiar i-am fost făgăduit prietenului Abu-Hasan să-l câpătuiesc, să-i găsesc o femeie pe placul lui, și atât mai bine că s-a nimerit să și-o găsească el singur... Până să isprăvească bine califul iată-i intrând amândoi, Abu-Hasan și Vraja inimii.</p>
                  <p>Abu-Hasan, auzind ce pusese la cale stăpânul lui preaiubit, a căzut în genunchi și a zis:</p>
                  <p>– Nu puteam primi o soție mai scumpă din mai binecuvântate mâini; dar oare pot nădăjdui că are să se învoiască și Vraja?</p>
                  <p>– Tu ce zici?? a întrebat-o Zobeida pe fată.</p>
                  <p>Fata n-a știut răspunde nimic; numai s-a roșit până-n vârful urechilor și cu mâinile la sân și-a aplecat fruntea, ceea ce arăta mai bine ca oricâte vorbe frumoase că și ea e fericită să se supună la ce hotărâse preaiubita ei stăpână.</p>
                  <p>Nunta s-a făcut îndată la palat după care multe zile au urmat petreceri pline de veselie, iar apoi însurățeii au fost lăsați să se bucure în pace de dragostea lor. </p>
                  <p>Abu-Hasan și soția sa într-adevăr se iubeau foarte, și afară de orele când trebuia să se înfățișeze înaintea califului și a Zobeidei, tot timpul și-o petreceau nedezlipiți unul de altul. Adevărul e că Vraja inimii avea toate darurile cu care să poată robi pe Abu-Hasan; nu numai că era frumoasă, dar, după dorința lui, știa să-l înveselească serile, la masă, ținea una cu el și la glume și la bărdacă.</p>
                  <p>Așa, au trăit ei amândoi împreună cuminți, veseli și fericiți sub ocrotirea strălucitului calif Harun-al-Rașid și a minunatei Zobeide, până la adânci bătrânețe.</p>
               </div>
               <div type="div3">
                  <head>Poveste</head>
                  <p>Au fost odată doi împărați prieteni, Crin și Bujor, stăpânind alături — cel dintâi o împărăție mare, cel d-al doilea una mai mică, și amândoi erau văduvi. Soția lui Crin se prăpădise din facere dând naștere la doi gemeni: Verde-Voevod și Floarea-Doamna; iar a lui Bujor, care născuse cu vreo cinci ani mai înainte pe Roșu-Voevod, s-a fost molipsit, când bântuia o boală năprasnică asupra norodului, de la pătimași îngrijindu-i, și din împărăția, căreia ca o podoabă era, s-a mutat întru împărăția cerului, de care altă femeie mai vrednică nici nu putea fi, — așa spunea chiar văduvul jalnic. Cei doi împărați, ca să strângă și pe viitor legătura dintre împărățiile lor, s-au hotărît să căsătorească pe Roșu al lui Bujor cu Floarea lui Crin; și când au împlinit flăcăul douăzeci și cinci și fata douăzeci de ani i-au cununat. La un an după cununie au mers tinerii să vadă pe Crin-împărat și să petreacă la curtea lui o lună; dar de-abia au petrecut acolo câteva zile și iată că Roșu-Voevod primește știrea că tată-său Bujor e pe moarte. Sosind copiii de zor acasă l-au găsit în adevăr pe bătrânul spovedit și grijit gata să treacă pragul veșniciei, pe care, de-abia a apucat să-i binecuvânteze și l-a și trecut.</p>
                  <p>— Fătul meu și fata mea, mie-mi sună ceasul să-mi plătesc datoria, ca orice muritor. Îngrijiți de moștenirea pe care v-o las. Nu uitați niciodată că stăpân este împărăția, iar împăratul slugă. Rugați-vă la Dumnezeu pentru sufletul robului său... Bujor-împărat...</p>
                  <p>Și zicând acestea, Bujor-împărat a închis ochii, ca să nu-i mai deschidă niciodată. Mult l-a plâns o lume, fiindcă fusese om cuminte și drept; iar pe tron s-a ridicat fiul său, cu numele de Roșu-mpărat, un tânăr tot așa de ispravă, și de aceea toată lumea îl cinstea și-l iubia ca și pe răposatul. </p>
                  <p>
                     <lb/>Cam la doi ani după aceasta, simțind Crin că i se apropie și lui sfârșitul, a lăsat cu limbă de moarte fie-sii Floarea soția lui Roșu-mpărat, ca danie, un ținut la hotar, neam de neamul ei să-l stăpânească, rămânând ținutul nedeslipită parte din trupul împărăției, și în inima acelui ținut ridicase el, întru pomenirea răposatei sale soții, Mănăstirea Crinului, cu hramul Troiței, și o înzestrase cu multe podoabe și avere mare. Puțin pe urmă, Crin a plecat după prietenul său Bujor, iar în locul lui s-a suit pe tron fiu-său cu numele de Verde-mpărat. Acest tânăr, care de mic nu prea călca a popă, fiind totdeauna arțăgos, batjocoritor și lepădat de cele sfinte, cum a închis ochii bătrânul, s-a arătat nesocotit din cale-afară, n-a așteptat, cum cerea cuviința, să treacă măcar nouă luni de la moartea tatălui, în care timp să înștiințeze după datină pe toți împărații despre suirea sa pe tron, ci îndată ce s-a întors de la îngropăciune, a poruncit să s-adune a doua zi dimineața tot sfatul și toți fruntașii împărăției și aleșii tagmelor și ai breslelor, și spătarul cu căpeteniile oștilor, și Mitropolitul cu episcopii și arhiereii ca să fie față la încoronarea sa ca împărat. S-au adunat firește toți, tare îngrijați în sufletele lor, că unde se mai pomenise un așa început de domnie? Mitropolitul era un bătrân de aproape nouăzeci de ani, foarte înțelept, smerit și cucernic; era slăbuț de trup, cumpătat în trai, toată viața și-o petrecuse în rugăciuni și faceri de bine. Odată nu fusese măcar bănuit de vreo faptă necuviincioasă — în sfârșit adevărat omul lui Dumnezeu. După ce l-a uns cu sfântul mir pe tânărul împărat, acesta și-a pus singur coroana pe cap, așa cam mai la o parte, încât unii din cei de față au zâmbit, iar Mitropolitul, neluând seama la asta, și găsindu-se dator să-i țină o cuvântare după datini, a început astfel:</p>
                  <p>— Prea slăvite împărate, Sfântul apostol Pavel în cartea lui întâia către Râmleni, ne-nvață că puterea de stăpânire de la Dumnezeu purcede...</p>
                  <p>Dar tânărul, coborîndu-se de pe treptele tronului, i-a tăiat vorba, și zice:</p>
                  <p>— Lasă astea, Înalt Prea Sfinte, și spune-mi drept: îți mai dă brânci inima să faci cu ochiul la oițele Domnului? </p>
                  <p>Și i-a arătat cu mâna spre tinerele curtene de față. Câteva dintre ele au început să râză-nfundat.</p>
                  <p>Toată lumea cealaltă a rămas cu ochii în pământ; iar bietul mitropolit, sdruncinat până-n suflet, s-a întors către lume și tremurându-i bărbia a zis:</p>
                  <p>— Dacă spre ocara unui netrebnic păcătos ca mine au fost rostite asemenea vorbe de duh, eu trebue să le sufăr, fiindcă Dumnezeu, care, pentru mântuirea oamenilor, a suferit ocări și palme, mi-a poruncit să port crucea, semnul jertfirii lui, iar nu sabia pedepsitoare; iar dacă spre ocara celor de față au fost rostite, gândească oricine ce poate gândi... Oricum, eu rog pe milostivul stăpân al tuturor împăraților să fi sburat vesele în vânt acele vorbe, făr-a fi fost semnul unor mari primejdii ce vor să se abată peste împărăția noastră și... peste capul tânărului nostru împărat!</p>
                  <p>Și, zicând acestea, cuviosul bătrân a plecat cu pasul mărunțel, blagoslovind în dreapta și-n stânga lumea care-și pleca fruntea în calea lui.</p>
                  <p>Într-un an după asta, încet-încet s-au depărtat dimprejurul tronului unul câte unul toți sfetnicii cu greutate, iar noul împărat a rămas cu o droaie de tineri curteni care de care mai veseli și mai „dă cu barda-n Dumnezeu”, și cu toții s-au pus pe petreceri, să se ducă vestea, iar de trebile împărăției să mai vază și Cel de sus.</p>
                  <p>Roșu-mpărat, auzind despre toate astea, se mâhnea foarte și zicea soției sale:</p>
                  <p>— Dacă fratele nostru merge tot așa cum a apucat-o și nu intră pe altă cale, o să-și dea împărăția de râpă.</p>
                  <p>Iar soția sa îi răspundea:</p>
                  <p>— Ei, și? N-avem noi destulă grijă cu împărăția noastră? Să purtăm grijă de a lui? Cine și-o poate păstra, bine; cine nu, piarză-și-o!... O, Doamne, un cal pierde o potcoavă, și se găsește cine s-o strângă de pe drumuri; dar-mi-te o-mpărăție! împărăție să fie, că-mpărați destui!</p>
                  <p>Roșu-mpărat avea la curtea lui cumnatu-său un sol foarte deștept și dibaci. Acesta le trimetea în fiecare săptămână cu de-amănuntul știri despre tot ce se-ntâmpla acolo, scrise cu semne învoite, așa că să fi căzut chiar o scrisoare în mâna cuiva străin, nimica n-ar fi înțeles din acea îngrămădire de slove, dacă nu le avea cheia.</p>
                  <p>În scrisoarea din urmă spunea că Verde-mpărat aflându-se în mare lipsă de mijloace, desființează jumătate din oastea lui; că e-n vorbă să ia bani mulți cu împrumut de la negustori din toată lumea; că a hotărît să dărâme câteva dintre cetăți, și cu piatra lor să clădească niște palaturi nouă, unul, în vârful munților, pentru o curteană care-i cânta și din gură și din tambură la petreceri, și lumea toată e-ngrijată, că anul următor amenința cu foamete mare.</p>
                  <p>Când i-a arătat împăratul acestea, Floarea a zis oftând ca de-ndoeală:</p>
                  <p>— Numai de nu le-o fi încornorând omul nostru!</p>
                  <p>Împăratul n-a prea-nțeles cum venea vorba femeii, și zice:</p>
                  <p>— De-ar da Dumnezeu să le fi-ncornorat!</p>
                  <p>Da-mpărăteasa a răspuns:</p>
                  <p>— Ba dimpotrivă.</p>
                  <p>Peste câteva zile alta:</p>
                  <p>„Verde-mpărat, cu o ceată mare de tineri și tinere, mergând la vânătoare, au gonit o ciută sălbatică până-n curtea mănăstirii Crinului. Ciuta strânsă din toate părțile n-a mai avut încotro să fugă și a dat năvală orbește în biserică, unde slujeau părinții vecernia; iar Verde-mpărat și tovarășii, cu un haitic de câini chiaunând și urlând, au năpădit în sfântul lăcaș, au ajuns-o din urmă și au străpuns-o cu sulițele în fața altarului, unde gâfâind de osteneală căzuse-n genunchi. Încetaseră scurt slujba și cântările: călugării steteau înlemniți în stranele lor; vânătorii au luat hoitul de labele dinapoi și l-au târît afară, lăsând pe lespezi o dâră de murdărie. Toate astea s-au petrecut în câteva clipe; dar părintele stareț, desmeticindu-se repede, a strigat:</p>
                  <p>— Să iasă toți! s-a văzut sânge în casa Domnului! să se stingă toate luminile! să se acopere fața icoanelor.</p>
                  <p>Dar Verde-mpărat s-a-ntors în loc și aruncându-și lancea de după umere, supărat, zice:</p>
                  <p>— Ce sbieri așa, popo?</p>
                  <p>Și l-a apucat cu mâna stângă de piept ridicând dreapta.</p>
                  <p>— Să nu mă lovești, a strigat bătrânul tremurând, că te lovește Dumnezeu! </p>
                  <p>N-a apucat însă a rosti sfântul nume, și palma tânărului a căzut greu peste obrazul bătrânului, care s-a făcut ghem jos pe lespezi... Apoi toată ceata a plecat râzând și chiuind de răsunau dealurile, și pe urmă au dat foc și pădurii; a venit peste noapte un potop de ploaie, aminteri ardea și pădurea întreagă și mănăstirea Crinului până-n temelii”.</p>
                  <p>Citind aceste vești împăratul a rămas dus pe gânduri; iar împărăteasa luând o pană, a-nceput să scârțâie pe hârtie, și isprăvind pe nerăsuflate îndată i-a dat împăratului să iscălească degrabă, pentru că numaidecât cu omul care adusese scrisoarea solului să-i ducă-napoi și răspunsul împărătesc. Și era scris așa: că „s-a aflat cu mare mâhnire despre cele întâmplate la mănăstirea Crinului pe moșia împărătesei, moșie asupra căreia nici un drept n-are nimeni decât ea, moștenitoarea lui tătâni-său Crin împărat, pe acel ținut; că Verde-mpărat trebue cu cheltueala lui să pună a se sfinți din nou biserica pângărită, până cel mai târziu într-o lună, că toți tovarășii cari au călcat sfântul lăcaș împreună cu vinovatul, oricare va fi fost acela, față de stareț, să stea în genunchi la slujba sfințirii, iar după slujbă să ceară iertare de la cuviosul bătrân. Tăgăduindu-se cumva dreptatea tutulor acestor cereri și nedându-li-se deplină mulțumire până într-o lună de la împărtășirea lor, orice legătură de bună prietenie și de vecinătate între cele două împărății va fi cu desăvârșire ruptă, iar de urmări va răspunde acela care prin nesocotita-i purtare a pricinuit această ruptură”.</p>
                  <p>Împăratul deocamdată s-a codit să iscălească:</p>
                  <p>— Draga mea, nu e bine să ne grăbim așa... Făcând un pas ca acesta nu mai putem da înapoi... să lăsăm câteva zile încă... să ne mai sfătuim...</p>
                  <p>— Nu, Măria ta, asta nu se poate. Eu nu sunt călugăriță! Dumnezeu nu mi-a poruncit să port crucea și să iert pe cel ce mă lovește! Eu port coroană și soțul meu poartă sabie!</p>
                  <p>— Dar nu putem uita că ne e frate...</p>
                  <p>— Cu atât mai mult, a zis Floarea ridicându-se drept în picioare și rezemându-se cu pumnul strâns pe masă, am drept să-l pilduesc pe acest nemernic, care batjocorește fără rușine, cinstita pomenire a părinților mei... care, fără frică de Dumnezeu, pângărește sfântul locaș, care, fără nici o sfială, calcă-n picioare drepturile mele... care... În sfârșit, aici nu e vorba de mine, e vorba de împărăția lui Crin, pe care n-o pot lăsa eu s-o dea de râpă un lipsit de minți!... El vrea s-o prăpădească, s-o scăpăm noi și cu un ceas mai potrivit pentru asta cine știe când ne mai întâlnim!</p>
                  <p>N-a avut ce să facă împăratul, a iscălit, și a trimis solului scrisoarea.</p>
                  <p>Cerând solul să se-nfățișeze înaintea lui Verde-mpărat cu o scrisoare, acesta l-a primit, și, ținându-l în picioare, i-a poruncit scurt să i-o citească față cu toți veselii curteni; după ce a auzit cele cuprinse, a-nceput întâi să râză ca de o glumă proastă. Apoi a cerut să vază și el acea hârtie și aplecându-și ochii pe ea, a zis solului:</p>
                  <p>— Ascultă-mă, unchiule, pe unde ai venit pe acolo să te duci îndată-napoi și să spui cui te-a trimis că dacă i s-a scrintit mințile, am eu pe cine mâna să i le pună la loc.</p>
                  <p>Apoi, mototolind în mâini hârtia a aruncat-o în barba solului, strigând:</p>
                  <p>— Ai plecat?... Ieși!</p>
                  <p>Peste două săptămâni Roșu-mpărat călca granițele împărăției lui Verde împărat. În alte trei săptămâni, oastea câtă o putuse strânge-n grabă Verde-mpărat era parte risipită, parte prinsă; iar el, cu câțiva credincioși, împresurați de toate părțile chefuiau într-o cetate de margine. După câteva zile, isprăvindu-se mâncarea și băutura, cerea pace. Împărăteasa, sora lui, care primea zilnic vești de la soțul său, aflând despre acestea a trimis răspuns:</p>
                  <p>„Pune stăpânire pe toată-mpărăția. Pacea nu acolo trebue încheiată, ci aicea. Mi s-a făcut dor de frățiorul meu. Adu-mi-l aici îndată. Dacă te-ntorci fără el viu or mort, pâine și sare cu mine nu mai mănânci!”</p>
                  <p>Roșu-mpărat a urmat întocmai: l-a strâns în cetate și prin foame și sete l-a silit pe cumnată-său să deschidă porțile și să i se predea. L-a luat cu blândețe și l-a trimes sub bună pază la Floarea; iar el s-a dus cu oastea să isprăvească odată și c-un mic voevod de margine care se trăsese într-o cetate la munte și singur din toată împărăția, când chiar împăratul se predase, nu vru să se supuie și să cunoască pe biruitor. Dar în creerii munților era să meargă mai greu ca pe loc șes, fiindcă vizuina neînduplecatului voevod era așezată pe niște colți de stâncă, pe care degeaba se cățărau vitejii ostași, căci până s-ajungă rupți de oboseală la ziduri, apărătorii de sus porneau asupră-le bolovani mari și brațe de vreascuri aprinse, și apă și smoală în clocote, și-i prăvăleau în prăpastie; iar prin foame nu era chip să-i strângă fiindcă aveau drum pe creste și pe brâie cărări ascunse cunoscute numai lor — și fântâni cu destulă apă în curțile cetății.</p>
                  <p>Și cu cât întârzia răsboiul, cu atât își pierdea răbdarea împăratul, că și el era om, i se făcuse dor de-mpărăteasa, măcar că era tare așezată, nu de-alea de se prăpădesc cu dragostea.</p>
                  <p>În vremea aceasta, Verde-mpărat trăise mai bine decât biruitorul lui; soră-sa nu știa cum să se poarte mai frumos cu el, parcă n-ar fi fost biruit și prins, ci poftit la petrecere și cinste: prânzuri, plimbări, vânători — doar atâta că singur nepriveghiat de aproape nu rămânea, și numai o mână dumnezeească l-ar fi putut scoate viu din capcană. Soră-sa, stând cu el seara târziu, îi spunea cât e de nerăbdătoare să vază odată-ntors pe soțul ei, și pe frate-său luându-și iar stăpânirea lui; mereu aducea vorba despre acel voevod care singur e de vină că se întârzie atâta încheierea păcii, și-l ruga pe frate-său cu lacrimi să-i spună el cum s-ar putea îngenunchia acel neînduplecat și isprăvi cu atâtea jertfe de viteji.</p>
                  <p>Într-o seară, după ce iar pierduse mulți oșteni fără nici o ispravă, stând Roșu-mpărat scârbit și dus pe gânduri în cortul lui, iată-i sosește o ștafetă; deschide cartea soției sale și citește:</p>
                  <p>„Într-un pahar de vin mai mult stă ascuns adevărul. Aseară am petrecut foarte târziu cu frate-meu. Trimite îndată noaptea oameni încercați să calce mănăstirea Pajiștea și să-ți aducă de-acolo unde stau ascunși în vestminte de călugăriță, pe nevasta și pe băiatul voevodului. Cetatea ori capetele lor. D-zeu să ție în sfânta sa pază pe M. Ta”. </p>
                  <p>La aceasta, Roșu a răspuns peste câteva zile:</p>
                  <p>„Lăudat fie Domnul care face să rodească vița noastră! Viteazul voevod ni s-a închinat jurându-ne credință și lăsând ostatec pe copilul lui pe care îl luăm împreună cu noi să crească la curtea noastră șcl.”.</p>
                  <p>A doua zi, pasă-mi-te ștafetele se încrucișaseră pe drum, primea împăratul de la soția sa, următoarea tristă veste:</p>
                  <p>„Nepătrunse de slaba minte omenească sunt cărările Domnului! Cu sufletul sdrobit aduc la cunoștința M. Tale că fără să ne fi dat mai dinainte nici un semn de neliniște, ba dimpotrivă petrecând vesel împreună cu noi până târziu seara, frățiorul nostru iubit, Verde-mpărat, în cine știe ce clipă de scârbă sau desnădejde, și-a pus capăt vieții peste noapte, lăsându-ne în cea mai adâncă jale, la care nici o mângâiere nu-i cu putință: azi dimineață slujitorii l-au găsit fără suflare în cămara lui. Așadar M. Ta, în cea mai mare grabă, trebue să mergi la cetatea lui de scaun cu oastea, să aduni toți sfetnicii, fruntașii și căpeteniile tutulor stărilor și să-i mângâi arătându-le că pierderea unui om, fie cât de strălucit, nu poate opri în loc mersul lumii ale cărui socoteală și capăt numai Dumnezeu le știe, iar apoi să faci cunoscut că M. Ta, prin dreptul nostru de moștenire de la tată și frate, și prin dreptul biruitoarei săbii a M. Tale, iei frânele stăpânirei și răspunderea toată despre liniștea și fericirea întregei împărății. Dumnezeu șcl”.</p>
                  <p>Nu s-a pomenit așa jale pe o femeie la moartea fratelui. După ce, învălită-n negru din cap până-n picioare, l-a dus cu mare cinste până la lăcașul de veci, a pornit în grabă: întâi a mers la mănăstirea Crinului. Acolo a stat în paraclis pe post și-nchinăciune trei zile și trei nopți cu privighere, cerând ca din partea frățini-său iertare starițului, și a dat bani să înfrumusețeze biserica și s-o sfințească din nou și patruzeci de zile pe rând să se roage pentru mântuirea sufletului răposatului Verde-mpărat; după aceea a mers la cetatea unde o aștepta nerăbdător soțul ei și-mpreună cu el s-au dus la Mitropolie unde dormeau alături părinții ei, să-ngenunche amândoi, și ea vărsând lacrimi multe a atins cu fruntea lespedea mormintelor și a zis:</p>
                  <p>„Am scăpat împărăția: rugați-vă pentru iertarea mea!” </p>
                  <p>A lepădat apoi veșmintele ei negre, și amândoi ca urmași ai tatălui și fratelui ei încoronându-se cu mare pompă, cele două împărății s-au contopit într-una singură, și lume peste lume de toate stările, veselă că se iertase tutulor plata rămășițelor de biruri și-mbrăcată în haine de sărbătoare mișuna prin toate părțile cetății, că era și o vreme strălucitoare, și pretutindeni sunau surlele și peste toată cetatea fluturau mândre-n lumina soarelui păduri de steaguri roșii și verzi împerechiate.</p>
                  <p>Ceilalți împărați dimprejur, ba și cei mai depărtați, intrând în grijă mare, și-au ridicat glasurile lor împotriva apucăturii lui Roșu-mpărat, în care vedeau o amenințare primejdioasă pentru siguranța lor. Mai întâiu unul, apoi al doilea, pe urmă trei odată au pornit război împotrivă-i. Pe unul câte unul, și la urmă pe toți trei la un loc i-a pilduit scurt, luând de la fiecare câte un petec din împărăție ca să-și întărească granițele spre liniștea lui.</p>
                  <p>După ce și-au statornicit astfel Roșu-mpărat stăpânirea, i-a mai dăruit Dumnezeu două mari bucurii: doi feciori unul după altul, la un an; pe ăl d-intâiu l-au botezat Ler, iar pe al doilea Mezin. Nu-mpliniseră flăcăii nici doisprezece treisprezece ani și mama i-a pornit sub bună îngrijire să vază lumea și să se arate pe la toate curțile împărătești, pe unde îi primeau toți cu brațele deschise, nu numai că erau odraselele unui puternic împărat, dar fiindcă și ei de felul lor erau niște copii nu se poate mai plăcuți, și nu știa lumea pe care să-l mângâie mai întâi. Așa de tineri, și erau o podoabă la toate sărbătorile împărătești. Călăreau frumos, mânuiau armele cu dibăcie. Ler cânta frumos din gură și Mezin din harfă, și-mpărătese, doamne, domnițe, curtene nu mai puteau după ei, încât se dusese vestea în lume de cei doi minunați coconi ai lui Roșu-mpărat și ai împărătesei Floarea. După ce se plimbaseră ei de mici sub bună pază pe la toate curțile împărătești, când au trecut de douăzeci și unu de ani, împărăteasa s-a sfătuit cu soțul ei, și într-o dimineață s-a hotârît: să plece în plimbare ea cu Ler la Albu-mpărat care stăpânea la hotarul de miazăzi o împărăție de seamă, iar împăratul să plece cu Mezin, în plimbare la Negru-mpărat cu care se învecinau la miazănoapte. Albu-mpărat avea doi copii, pe Mugur Voevod care tot tânjea de mic, fiindcă mamă-sa îl născuse înainte de vreme, dintr-o mare spaimă, când luase peste noapte foc palatul; și pe Liliana Doamna, o fată ruptă din stâncă, nu atât de frumoasă, cât de arătoasă, și nu prea zâmbitoare. Ajungând acolo Floarea-mpărăteasa și cu Ler Voevod, au fost întâmpinați de Albu-mpărat, de împărăteasa lui, de copii și de o ceată întreagă de fruntași. Au mers cu toții la cetatea de scaun unde erau pregătite sărbători mari în cinstea lor. Acolo, Floarea și-a făcut prilej de vorbă și fără mult înconjur a spus gazdelor că vine să pecetluiască prietenia celor două curți prin încuscrire; că în numele soțului cere în căsătorie pentru fiul lor Ler Voevod pe Liliana Doamna. Lui Albu Vodă și soției lui de bucurie nu le venea să crează; firește — nu era glumă să ia de ginere pe moștenitorul celei mai strălucite coroane. Seara după ospăț, Floarea a luat pe Ler, iar Albu-mpărat și soția lui pe Liliana și s-au dus în odăile lor.</p>
                  <p>— Fătul meu, a zis Floarea lui Ler, poate ai înțeles de ce am venit împreună aici. Nu mai ești copil, ai împlinit douăzeci și unu de ani, trebue să te căsătorești. Ți-am găsit o femeie cum nu se poate mai de potriva... noastră, cuminte, vrednică și cu mare viitor... Ai înțeles pe cine?</p>
                  <p>— Nu mamă, a răspuns băiatul, care era cu gândul foarte departe.</p>
                  <p>— Pe Liliana... Ce zici?... Nu răspunzi?</p>
                  <p>— Ba da, mamă! la ce?</p>
                  <p>— La ce ți-am spus...</p>
                  <p>— Ce mi-ai spus?</p>
                  <p>— Ce fel, n-ai auzit tu când ți-am spus pentru ce am venit aici? că am hotărît să iei de soție pe Liliana, fata lui Albu-mpărat.</p>
                  <p>— Pe Liliana, eu?</p>
                  <p>— Da, tu, pe Liliana!</p>
                  <p>— Apăi, asta, iartă-mă mamă, nu se poate.</p>
                  <p>— De ce nu se poate? a-ntrebat mama ne-nțelegând.</p>
                  <p>— Fiindcă eu am făgăduit să iau pe alta...</p>
                  <p>— Pe cine?</p>
                  <p>— Pe Viorica Doamna, fiica lui Negru-mpărat. </p>
                  <p>— Când ai făgăduit?</p>
                  <p>— Acum șase luni când am fost la Curtea lor.</p>
                  <p>— Cui ai făgăduit?</p>
                  <p>— Ei.</p>
                  <p>Mama a îngălbenit și a strigat:</p>
                  <p>— Și cum ai îndrăznit să făgăduești fără voia mea, fără voia împăratului? De când un copil care n-a rămas încă sărman de părinți poate să facă de capul lui ce-i place? Și de când un voevod care are să moștenească una din cele mai mari împărății ale lumii are voie să pornească în lume încotro-i abate?... Pe Viorica? fata lui Negru-mpărat?... Da știi câți feciori are și câtă împărăție stăpânește acel crăișor care s-a împopoțonat și el cu numele de-mpărat? du-te și trei zile călare ți-ajung să-i măsori în lung și-n lat întreaga împărăție, dar pe urmă-ți trebue tot atâtea ca să-i numeri prăsila... îm-pă-rătească. Să nu te mai aud cu asemenea copilării!</p>
                  <p>Totdeodată în altă parte a palatului Liliana spunea părinților că ea, dacă e să se mărite, numai pe Mezin Voevod, fratele lui Ler, îl ia — pe altul nu, că lui i s-a făgăduit de-acum un an când a fost pe-aici, ori... merge la călugărie!...</p>
                  <p>— Dar Ler are să moștenească tronul celei mai mari împărății de pe lume, fată!</p>
                  <p>— Ș-apoi? fiecare cu dreptul lui.</p>
                  <p>— Dar Mezin are să moștenească un mic ținut, și supus fratelui său, care o să aibă moștenitori, voevod de margine în cine știe ce munți în veci o să rămâie.</p>
                  <p>— Ș-apoi? fiecare cu partea lui!</p>
                  <p>— Atunci! o să te duci la călugărie.</p>
                  <p>— Ș-apoi, fiecare cu norocul lui!</p>
                  <p>N-a fost chip s-o domolească-n seara aceea pe-ndărătnica Liliana. — Ei! ea n-avea o mamă ca Floarea!</p>
                  <p>Când au ajuns Ler cu maică-sa înapoi au găsit acasă pe împăratul și pe Mezin întorși de cu seara de la Curtea lui Negru-Voevod. Frații s-au grăbit să se ducă a vorbi împreună, iar împărăteasa rămânând cu împăratul i-a povestit toate. Împăratul a râs și i-a povestit și el soției sale cum Mezin nu vrea să se-nsoare cu Viorica, fiindcă a făgăduit Lilianei s-o ia pe dânsa, și cum Negru-Vodă i-a răspuns că Viorica lui nu vrea în ruptul capului să-l ia pe Mezin, fiindcă fără știrea părinților ea s-ar fi fost făgăduit lui Ler, și că el ca tată nu-ndrăsnește să calce pe inima fetei, că o singură fată are... și pentru nimic pe lume nu-i poate strica hatârul.</p>
                  <p>— Da, a răspuns Floarea, s-aștepte; fiindcă ai mei până la urmă s-au învoit: Ler a stat la masă alături de Liliana, a jucat toată seara numai cu ea și, când s-au despărțit, fata i-a dat băiatului o rămurică de liliac; și la plecare i-a strigat „Ler-Voevod să nu uiți!” și până nu ne-am pierdut din ochi el a privit tot înapoi la năframa ei care fâlfâia de departe.</p>
                  <p>— Da, a răspuns împăratul, și Mezin a stat la masă alături cu Viorica, și toată seara a jucat numai cu ea, și când s-au despărțit fata i-a dat băiatului un mănunchiu de viorele, și la plecarea noastră i-a strigat: „Mezin-Voevod, să nu uiți!” Și până nu ne-am pierdut din ochi el a privit tot înapoi la năframa care fâlfâia de departe.</p>
                  <p>— Statornicia tinereții! a gândit Floarea zâmbind foarte mulțumită.</p>
                  <p>— Ia ascultă! a zis împăratul trăgând cu urechea, și au mers amândoi să se uite pe fereastră, de acolo au văzut pe flăcăi; — ședeau amândoi pe o laviță; Ler cânta din gură, iar Mezin îl ținea din harpă. Au bătut părinții din palme de mult ce le-a plăcut cântecul flăcăilor și i-a chemat sus, i-a sărutat, și mama zice lui Ler, care purta la piept un mănunchi de viorele veștejite adus de frate-său:</p>
                  <p>— Care va să zică, ne-am înțeles! Tu iei pe Liliana.</p>
                  <p>— Nu mamă, iartă-mă, dacă e să mă-nsor numaidecât, eu iau pe Viorica.</p>
                  <p>— Ieși! a strigat mama.</p>
                  <p>Și Ler a ieșit.</p>
                  <p>— Tu, a urmat ea cătră Mezin care purta la pălărie o ramură ofilită de liliac, tu ești mai cuminte, tu ai să iei pe Viorica, nu el, așa vreau eu.</p>
                  <p>— Mamă, iartă-mă, a răspuns băiatul, dacă e să mă-nsor numaidecât, apoi pe alta decât pe Liliana n-o iau.</p>
                  <p>— Ieși!</p>
                  <p>Și a ieșit și Mezin. </p>
                  <p>Împăratul a-nceput să râză, parcă era lucru de râs. Iar împărăteasa a-nceput să se plimbe de colo până colo mai turburată și mai învăpăiată decât o văzuse el vreodată, și cam de multe ori o văzuse, așa încât strălucitul ei soț n-a îndrăsnit să mai zică o vorbă; s-a plimbat ea cât s-a plimbat fierbând și pe urmă s-a așezat la masă și a scris în fuga mare, de scârțâia pana strașnic, două cărți, le-a-ndoit și a trimis să-i aducă pe băieți îndată dinaintea ei:</p>
                  <p>— Acuma fără zăbavă trebue să plecați. Tu, Ler, să mergi cu cartea asta la Albu-mpărat; acolo ai să petreci până te chem eu înapoi; tu, Mezin, tot așa, la Negru-mpărat cu cartea asta. Nici umbră de-ndoeală n-am că veți ști să vă purtați cuviincios, așa cum se cuvine fiilor lui Roșu-mpărat și Floarei, mama voastră, care vă iubește și numai la binele vostru se gândește.</p>
                  <p>Au plecat amândoi, dar fiindcă scaunul împărăției nu sta în mijlocul țării ci cam la o parte, au trebuit aproape până seara să meargă împreună pe aceeaș cale mare până la un loc, unde era o cetățue mică și de unde să pornească a doua zi dimineața, unul spre miazăzi și altul spre miazănoapte, precum li se poruncise hotărît.</p>
                  <p>Seara ajungând la cetățue, s-au oprit să poposească și după cină mergând la culcare, ce le-a dat băieților în gând? să încerce n-or putea să vază și ei ce scrisese mama în cărțile cu care-i trimisese.</p>
                  <p>Și așa le-au scos din sân și uitându-se bine la scrisul de d-asupra au rămas în mare nedomirire.</p>
                  <p>— Nouă ne-a poruncit altfel: tu n-ai auzit?</p>
                  <p>— Ba da.</p>
                  <p>— Atunci se vede că e greșală; de grabă mama ție ți-a dat-o pe a mea și mie pe a ta.</p>
                  <p>— Să vedem, dacă se poate, ce spune-năuntru.</p>
                  <p>Și, fiindcă tot de grabă pe semne, împărăteasa îndoise numai cărțile și nu le mai pecetluise, ei le-au deschis, și au găsit că și cuprinsul se potrivea cu ce era scris d-asupra: de prea strălucitul prieten Albu-mpărat se ruga să-l primească bine pe Mezin, ca pe un copil al lui, iar credinciosului vecin Negru-mpărat îi spunea între altele: nu mă-ndoesc că Ler-Voevod va fi cinstit precum se cuvine... </p>
                  <p>
                     <lb/>N-au așteptat să se lumineze bine de ziuă și, urându-și drum bun și petrecere frumoasă, au plecat flăcăii, nu cum degrabă le poruncise greșit mama, Mezin spre miazănoapte și Ler spre miazăzi, ci cum sta limpede și potrivit la carte</p>
                  <p>— Ler către Viorica, iar către Liliana Mezin.</p>
                  <p>După câteva zile stăteau părinții înainte de culcare într-un pridvor fără să vorbească, și le era dor de feciori — că poate fi cât de-mpărat, părintele e tot părinte, — și împărăteasa a pus mâna la ochi, a stat așa parcă ar fi adormit, și pe urmă zice:</p>
                  <p>— Uite, eu văd acuma pe Liliana jucând cu Ler...</p>
                  <p>— Cum asta?</p>
                  <p>— Nu știi? Ia pune și Măria Ta mâna la ochi și gândește-te acolo cu dor adânc, dar adânc de tot cât poți mai adânc.</p>
                  <p>Împăratul și-a rezemat coatele pe spetezele jețului, și-a acoperit ochii cu amândouă mâinile și s-a gândit cât a putut mai adânc, și pe urmă zice:</p>
                  <p>— Așa e, da! Adevărat o văz pe Liliana, dar nu joacă Ler cu ea, joacă Mezin.</p>
                  <p>— Ba Ler! Nu vezi?</p>
                  <p>— Ba văz... Dar e Mezin... Uite!... uite! Ler se plimbă cu Viorica!</p>
                  <p>— Ba cu Liliana.</p>
                  <p>— Ei aș!...</p>
                  <p>Ba Ler, ba Mezin, ba Viorica, ba Liliana!</p>
                  <p>S-a cam îmbufnat împărăteasa și zice:</p>
                  <p>— În sfârșit rămâi Măria Ta cu părerea Măriei tale, eu rămân cu a mea. Hai să ne culcăm că e târziu.</p>
                  <p>Nu prea-i era somn împăratului, ar mai fi stat de vorbă, dar după obiceiul lui a ascultat-o ca totdeauna.</p>
                  <p>În odaia lor de culcare ardeau zi și noapte la icoane două candele mari de argint, una-n dreapta, alta-n stânga, alături de căpătâie. S-a închinat fiecare sub candela lui, și fără să mai schimbe alte vorbe decât „somn ușor” s-au așezat la culcuș, și n-a trecut mult ș-au adormit amândoi.</p>
                  <p>Despre ziuă, tocmai când era somnul mai dulce, ce să se pomenească-mpăratul? începe să geamă împărăteasa grozav și apoi să strige ca într-o pieire de moarte. Sare-mpăratul din somn ș-o deșteaptă. </p>
                  <p>— Ce e?</p>
                  <p>Iar împărăteasa, cu ochii mari, luându-l strâns în brațe ca să se-ncredințeze că e aevea, oftează greu și zice:</p>
                  <p>— Ah! ce vis am visat! și întorcându-se către icoane se-nchină.</p>
                  <p>— Ce vis?</p>
                  <p>— Mi-e groază parcă să ți-l spun.</p>
                  <p>Apoi trăgându-și sufletul urmează: Se făcea că mă rătăcisem într-un palat pustiu și-ntunecos. Treceam dintr-o sală într-alta căutând să dau de o ieșire, și cu cât umblam, cu atât mă rătăceam mai adânc. Era tăcere mare... când auz deodată-n urmă greu trosnind podelele putrede ca de pas de om... Trec din sala aceea și merg mai iute, pașii vin și mai iute după mine, tot mai aproape îi aud la spatele meu... M-a ajuns, dau să fug dar nu mă țin picioarele. Atunci m-apucă o mână uscată și grea de umăr; îngheț și caz în genunchi cu ochii închiși, dar îndată simț că mă ridică cineva cu putere, și când deschid ochii văd dinaintea mea un pustnic sălbatic cu părul și barba vâlvoi, și-mi zice râzând urît:</p>
                  <p>— Ce? nu-ți mai aduci aminte? Ori ești mândră și nu mai vrei să cunoști pe frățiorul tău iubit, pe Verde-mpărat?</p>
                  <p>— Frate, iartă-mă! iar el m-a luat de mână și râzând mereu ca un nebun zice:</p>
                  <p>— Vino să-ți arăt ceva.</p>
                  <p>Și m-a dus într-o sală mare și acolo m-a poftit să șez alături cu el pe-o laviță de piatră, am șezut: el a făcut un semn cu mâna și s-a arătat numaidecât o femeie sdrențuită și despletită, s-a așezat jos în fața noastră, a scos dintr-o dăsagă un cap de om, și a-nceput să-l mângâie și să-l pieptene cu unghiile, și să-l sărute... și... era capul copilului meu, al lui Ler... și clipea din ochi... și o săruta și el, și pe urmă l-a pus la loc în dăsagă și s-a făcut nevăzută.</p>
                  <p>Și a-nceput să tremure de groază și până nu s-a făcut ziuă bine și n-a dat cu ochii de soare, nu s-a putut astâmpăra.</p>
                  <p>Deacum îi era peste putință mamei să lase a o mai prinde o noapte acasă; trebuia fără întârziere pentru liniștea sa să-și vază băiatul, și astfel chiar în acea zi, n-a fost chip să se-mpotrivească Roșu-mpărat, împărăteasa a pornit urmată de călăreți și de curteni spre unde știa că-l trimisese pe Ler. Zi și noapte, fără popas a tot umblat până când a ajuns cătră seară aproape de cetatea de scaun a lui Albu-mpărat, și iată că la o înfurcătură de drumuri, de pe un drum lăturalnic vede apropiindu-se cătră drumul ei, o ceată veselă de călăreți tineri, care pe semne se-ntorceau împodobiți cu flori de liliac de la plimbare în pasul cailor; cântau cu toții încetinel, iar pe deasupra tutulor se auzea în liniștea câmpiilor un glas de fată mare. Când s-au apropiat una de alta cetele la-nfurcătura drumurilor, unul dintre tineri care mergea în frunte alături cu fata cântăreață, zice:</p>
                  <p>— E mama, și dă pinteni calului, fata după el, iar când ajung în dreptul călăreților dinaintea trăsurii împărătești, ridică mâna dreaptă și strigă: „Opriți”. Oamenii opresc. Toți stau. Cântecul încetează, flăcăul sare jos repede de pe cal, ajută pe tovarășa lui să coboare și ea, și amândoi dau fuga la trăsura împărătesei:</p>
                  <p>— Mamă, zice Mezin.</p>
                  <p>Dar mamei nu-i vine să-și crează ochilor.</p>
                  <p>— Tu, Mezin! ce cauți tu aicea? Unde-i Ler?</p>
                  <p>— Unde l-ai trimes Măria Ta.</p>
                  <p>— Unde l-am trimes eu? strigă nedomirită împărăteasa.</p>
                  <p>— La Negru-mpărat, răspunde Mezin-Voevod.</p>
                  <p>— Eu? pe Ler? la Negru-mpărat?</p>
                  <p>— Da, mamă.</p>
                  <p>— Nu te-am trimes pe tine la Negru-mpărat?</p>
                  <p>— Nu, mamă, pe mine m-ai trimis aici la Albu-mpărat, așa scrie în scrisoarea Măriei Tale.</p>
                  <p>— Arată scrisoarea.</p>
                  <p>— I-am dat-o lui Albu-mpărat.</p>
                  <p>Împărăteasa n-a mai zis nimic, a luat-o pe Liliana în trăsura ei și amândouă cetele amestecându-se au pornit împreună pe tăcute spre cetate.</p>
                  <p>La palat n-au dat tocmai peste veselie, căci Mugur-Voevod era greu bolnav, încă mai dinainte chiar de sosirea lui Mezin și nu-i putea da cu nimic de leac. Cum a sosit Floarea a cerut așa de o doară lui Albu-mpărat cartea cu care-l trimisese pe Mezin, și după ce încruntând sprâncenile a citit-o din slovă-n slovă și iar a mai citit-o, s-a pătruns că graba strică treaba; a-nceput să râză singură, ridicând din umeri: să vedem, a gândit ea, până unde merge norocul lui Mezin! Și-ndată a mers să vază pe împărăteasa care nu se deslipea o clipă de la căpătâiul bolnavului. A găsit-o zdrobită de veghere, moțăind pe un jeț: lui Mugur-Voevod îi fusese tare rău peste noapte și toată ziua, deabia acum spre seară ațipise puțin. Așa din ce în ce mai rău, până să nu plece Floarea deacolo s-a stins bietul Mugur-Voevod la vreo trei patru zile după astea, lăsând în adâncă mâhnire pe toată lumea și mai ales pe biata mama lui.</p>
                  <p>Să vă povestesc despre jalea ei... dar se poate cu vorbe arăta atâta adâncime? Ori poate să fac și eu ca alți povestitori? În loc să vă arăt scurt ce nenorocire s-a-ntâmplat femeii, să-ncep a vă spune cu ce mi se pare acuma mie c-ar semăna acea nenorocire de-atunci a unei împărătese? Dar inima acelei mame se poate, pentru cine are vreme de pierdut ca cititor, hârtie și cerneală de pierdut ca scriitor, asemăna cu un turn înalt pe care grozavul cutremur îl năruie dintr-o sguduitură, făcând din el, care, pân-adineori își înălța sprinten vârful aurit spre-nălțimile albastre, o grămadă pleoștită de bolovani sparți, risipiți fără altă socoteală decât nebunia oarbei întâmplări... sau cu un sărman plăpând gingaș trandafir d-abia-nflorit, pe care viscolul vrăjmaș l-a smuls cu cruzime din crenguța lui subțirică, spulberându-l mort cu fragedele-i foițe smulse, în șivoiul turbat, năvalnic, prăpăstios... sau mai bine c-o mândră stâncă de cremene, pe care trăsnetul năprasnic,într-o clipă, a despicat-o-n două, din frunte până-n temeliile ei? ori și mai și, cu un stejar plin de viață, pe care securea nemernică... și celelalte.</p>
                  <p>Cu care poftiți să v-o asemăn, cu una, cu două, ori cu toate odată? Aș putea-o face și-așa de hatârul d-voastră... dacă de dragul cuvintelor am căutat anume să vă născocesc o povestire. Dar nu credeți asta. Eu de hatârul povestirii caut într-adins cuvinte, cu care să v-o spun cum mi-o închipuesc eu, cât mai degrabă și mai limpede pot. </p>
                  <p>Și asta, fiindcă — povestirea nu este ori este și ea un meșteșug? — Dacă nu este meșteșug, atunci ce să mai vorbesc, dacă toată lumea o poate face; dar dacă este și ea meșteșug, ca toate meșteșugurile, ca, bunioară, ciubotăria, apoi ia să vedem: ciubotarul cât de prost, oare de hatârul sculelor lui (cuțite, pile, calapoade, sule, ciocane, undrele, ace și câte și mai câte, unele mai mari, altele mai mici), oare de hatârul lor s-apucă să lucreze ciubote? ori de hatârul ciubotelor ia, numai la trebuință și cuminte, sculă după sculă? Apoi atunci, cum? ciubotăria care va să zică să fie mai subțire meșteșug decât povestirea?... Și pe urmă, când vă povestesc pe cât mă taie capul să fac meșteșugul meu, nu voiu să pat măcar cu unul dintre d-voastră ce-a pățit odată un om șașiu, pe care într-o seară un călător rătăcit l-a întrebat încotro s-o ia ca s-ajungă mai drept în cutare loc, și șașiul i-a arătat așa cu mâna într-o parte; dar călătorul l-a întrebat: Mă omule, spune drept, că mi-e degrabă s-ajung până nu-nnoptează: încotro s-apuc? încotro mi-arăți cu mâna, ori încotro te uiți cu ochii?...</p>
                  <p>Așadar, destul e să vă spun că oricât de nevolnic de viață fusese Mugur copilul ei, pe-mpărăteasa așa jale a cuprins-o încât, fără să se fi bocit grozav, ba chiar zâmbind uneori, nu mult după aceea din asta i s-a tras și moartea ei. Dar înainte de moarte s-a-ndurat Milostivul de ea și i-a trimis o mare mângâiere: fiică-sa Liliana Doamna s-a căsătorit cu Mezin-Voevod, și auzi Dumneata! zi cu zi la nouă luni în cap a născut cocon frumos pe care biata bunica l-a botezat Mugurel — și vesel copil! Când l-a cufundat Mitropolitul în cristelniță, el, în loc să sbiere ca alți copii, după groasnicul obicei prost al acestor îngerași nevinovați, el a-nceput să râză ca o călugăriță gâdilată... A râs toată lumea, iar I. P. S. zice:</p>
                  <p>— Ei, așa băiat îmi place și mie! să nu-i fie de deochi! ăsta o să iasă un bărbat și jumătate.</p>
                  <p>Ei! n-ai ce-i face! Așa e lumea noastră: bine și rău, rău și bine! Dumnezeu a dat odată de toate din destul cu ridicata; iar omul tot cântărește cu mărunțișul; și vine cântar după cântar; marfa tot aia și cântarele tot altele, unul bate mai la dreapta, altul mai la stânga, unul simte mai mult, altul mai puțin; dar să tragă vreunul drept de tot, adică fără greș de loc, peste putința omului! Ei! ș-apoi! mai la urmă ce supărare poate încăpea? Cântarul fiecăruia tot pe el îl înșeală, și dacă-l înșeală tot într-o parte, nu când într-una când într-alta, va să zică îi iese omului totdeauna socoteala la fel... Numa dacă n-o fi omul așa de sec să nu crează-n cântarul său, ci să umble prin vecini luând împrumut cântarul când de la unul când de la altul... Sunt și d-ăștia destui, cari ard lumânare în toate serile să-și facă socoteala cât a păgubit el ziua după atâtea cântare streine, nu cât ar fi câștigat după cântarul lui.</p>
                  <p>Dar, în sfârșit, să lăsăm nimicurile astea negustorești, cu socoteli și cântare, și să ne-ntoarcem mai bine la povestea noastră.</p>
               </div>
               <div type="div3">
                  <head>Răzbunare</head>
                  <subtitle>„de Carmen Sylva” </subtitle>
                  <p>Noapte senină cu stele. Din văi se ridică încet răcoare. Oltul urlă între doi pereți înalți de stâncă, sorbind în valurile lui șivoaiele spumoase ce se prăvălesc de prin ponoarele munților.</p>
                  <p>La gura unuia dintre șivoaie se arată o mogândeață neagră, umbra unui om înalt, parcă și mai înalt prin întuneric. Deodată se ivește și luna și îneacă valea cu lumina ei albăstrie și curată, întunecând și mai mult umbrele în care s-a ascuns tainicul drumeț. Lumina se ridică să domnească peste odihna satelor, peste somnul pădurilor care răsuflă încet, și-n răcoarea umedă a livezilor adie mirosul de maldăr cosit.</p>
                  <p>Trecătorul necunoscut se abate de pe potecă și trece-n lături printr-o livede unde se odihnesc niște vaci. Vreun hoț de vite, nu mai încape vorbă.</p>
                  <p>E un om drept ca bradul, vânjos și ușurel la mers, îmbrăcat cu un mintean sur. În brâul lat de curea, poartă arme; e încălțat cu cisme cu carâmb peste ițarii albi de aba. Pălăria de pâslă, în care a-nfipt o floare de câmp, acopere niște plete lungi și ascunde fruntea curmată cu o dungă dreaptă și două sprîncene stufoase sub cari scânteiază niște lumini ca jeraticul. Să fure ori să omoare? Ce-o fi vrând?</p>
                  <p>Mai întâi își răsucește mustața cu dejtele lungi și nervoase; apoi scoate din brâu un cuțit și o frânghie.</p>
                  <p>Fără sgomot, încet-încet, s-a apropiat de-o vacă. Dinții lui strălucesc cu un zimbet fioros și nasul i se coroiază ca ciocul vulturului. </p>
                  <p>„Tot pot scoate eu o pereche de opinci din pielea ta”, șoptește omul. Leagă bine picioarele vitei și-ncepe se croiască o bucată lată-n patru colțuri de pe coastele vii...</p>
                  <p>O mugitură din adânc se pierde p-între dealuri: omul nici n-o aude parcă. Vita se cutremură și se sbuciumă sub lucrarea tăiușului ascuțit: omul jupoaie partea de piele ce și-a ales și apoi o taie pe din două.</p>
                  <p>Sângele țâșnește și se scurge pe iarbă. Omul își ia frânghia, merge de spală cele două petece de curea crudă în șipotul de-aproape, le face sul una peste alta, le vâră-n brâu și piere iar în întunerec.</p>
                  <p>Luna își urmează cărarea ei știută, aruncând pe deasupra stâncilor sălbatice priviri adânci către Olt. Valurile crețe și spumoase sclipesc și aleargă la vale în răcoroasa lor clocoteală. Ele nu știu nimic; nimic n-au văzut, n-au auzit nimic valurile repezi și spumoase.</p>
                  <p>Acuma omul nostru a ajuns la pragul colibei sale; ridică clanța. Înnăuntru, în loc de pat, e o laviță de lemn rezemată de zid. Nevasta tânără nu doarme. A aprins făclia de la Paști și cu mâinile la piept, cu ochii țintă, se închină.</p>
                  <p>Sânge pe mâinile lui bărbatu-său! Dă un țipăt. Omul începe să râză.</p>
                  <p>„N-ai teamă Ancuțo! Mi-am tăiat numa o păreche de opinci din vaca a albă. Lasă că-i am eu grije și de pielea lui!”.</p>
                  <p>Și zicând astea, stinge feștila cu vârful dejtelui și se trântește îmbrăcat pe laviță. Obosit cum este, adoarme-n-dată.</p>
                  <p>După două-trei ceasuri, luna se acopere, cerul se-ncarcă de nori... Deodată pornește un vânt puternic, urlă pe întinsul tăcut, bate din toate părțile coliba, îi sguduie bârnele învelișului și cercevelele de la ferestruici, răstoarnă niște ghiveciuri de flori din tinda de afară și deșteaptă copilul care doarme-n copaia lui atârnată de frânghii în tavan.</p>
                  <p>Lângă vatră, în tindă, sare din somn drept în picioare o fată tânără. Se repede și-ncepe să sufle în tăciunii stinși ca să aprinză lumina. </p>
                  <p>Chipul ei luminat de flacăra roșietică a tăciunilor amintește trăsurile omului de-adineaori: nasul tot coroiat, ochii îndrăciți înfundați, fruntea plină de voință îndărătnică, și părul negru ca funinginea și lăsat pe spate în plete neregulate care-i cad până în jos de genunchi.</p>
                  <p>Când voinica asta sălbatică se ridică drept în picioare, atinge cu mâna-n tavan.</p>
                  <p>Ascultă... tresare... A țipat copilul.</p>
                  <p>„Ancuțo, nu vrei lapte pentru micuț? întreabă ea pe cumnată-sa p-în ușe.</p>
                  <p>„Da, Sando; da nu s-o fi năcrit de furtună?”</p>
                  <p>Sanda gustă laptele — nu era stricat — și-l puse la foc. Pe urmă dete oblonul de la ferestruică într-o parte, să vază ce-i afară.</p>
                  <p>Sub cerul plumburiu, vântul gonea vârtejuri de țărină în care s-amesteca mirosuri pătrunzătoare de ierburi și flori de munte. O tăcere... apoi o spintecătură orbitoare pe cerul negru... ș-apoi, după o răsuflare, glasul uriaș al trăsnetului.</p>
                  <p>Fata-și făcu cruce; închise oblonul și trase crăticioara de la foc. Turnă dintr-o ulcică-n alta laptele prea-ncins... Nerăbdarea îi încrunta sprâncenile îmbinate.</p>
                  <p>Copilul plângea tot mai tare; dar răpăiala grindinei și duduiturile tunetelor îi acopereau glasul slab.</p>
                  <p>Când Sanda trecu în odaia de alături cu lapte-ncropit, găsi făcliuța de Paști aprinsă. Copilul nu se putea împăca — sânul mamii era sleit.</p>
                  <p>„Doamne! de ce m-oi fi speriat eu așa tare alaltăieri? ce lapte aveam! ce lapte bun!... Și uite-acuma!... Maica Domnului, ce fulgere!”</p>
                  <p>Fata ridică din umeri cu dispreț.</p>
                  <p>„Ce ești așa fricoasă, Ancuțo?”</p>
                  <p>Bărbatul se sculă într-o rână:</p>
                  <p>„Lasă că ți-a plătit el spaima ta!” mormăi el printre dinți.</p>
                  <p>„A plătit-o; da nu-mi capăt eu laptele înapoi. Încă de-acu încolo o să-mi fie și mai frică... Doamne, cum tună!”</p>
                  <p>Și mama și copilul erau cu părul bălan ca fuiorul și amândoi cu ochii ca vioreaua. Fiindcă tremura biata femee din toate încheieturile, cumnată-sa, Sanda, luă pe copil în brațe și-i dete să bea. Pe urmă, ridicând ochii spre frate-său, îi văzu mâinile mânjite cu sânge.</p>
                  <p>„L-ai răpus, Dragomire?” întreabă ea scurt.</p>
                  <p>Omul zâmbi și zise întorcându-se către nevastă-sa Ancuța:</p>
                  <p>„Încaltea Sanda, nu-i fricoasă ca tine.”</p>
                  <p>„Da, firește, urmă Sanda, nu mi-e frică. Numa, dacă l-ai răpus, ar fi mai bine de tine să treci muntele dincolo... Să pui șaua pe cal?”</p>
                  <p>„Aș! răpus!... i-am ciupit numa o țâră din vaca a mai frumoasă, să-i înțarce și ea cum a-nțărcat Ancuța când cu focul pătulului.</p>
                  <p>„Aoleu! oftă nevasta clătinând din cap... Da el... ce-o să ne facă...”</p>
                  <p>„Om vedea... Și dacă-i vorba, ce ne-o face, i-om plăti cu vârf și-ndesat”, zise fata.</p>
                  <p>Copilul adormise în brațele voinice ale Sandei. Ea îl puse la loc în copaie, apoi mângâiă binișor pe cumnată-sa Ancuța ca să o liniștească și trecu dincolo în tindă la vatră.</p>
                  <p>Aci înveli focul sub spuză și se trânti la culcușul ei, unde pe dată adormi adânc. Afară furtuna se depărta mereu și, la lumina lunii, sclipeau frunzele și firele ude de iarbă ca niște pietre nestimate.</p>
                  <p>De ce jupuise Dragomir vaca lui Pârvu, învățătorul, de vie? Pentru că Pârvu dăduse foc pătulului lui Dragomir. Dar, Pârvu de ce făcuse asta? De ce? Pentru că era ceartă și goană veche între cele două neamuri ale lor. Din moși strămoși se povestea în sat fel de fel de rele ce-și făcuseră unii altora, și din când în când urma între ei alte grozăvii nouă. De aceasta biata Ancuța trăia tot cu frica-n sân. Noaptea aceia, nu putuse închide ochii de groaza închipuitelor urmări acestei din urmă răzbunări.</p>
                  <p>A doua zi dimineața, Pârvu, învățătorul, după ce-i trecuse fumul țuicii de cu seară, intră în clasă. Era o odăiță foarte strâmtă pentru iarnă, și vara era aproape goală. Astfel, acuma, găsi în clasă d-abia câțiva copii betegi, copii care nu-s buni de nimica la muncă. </p>
                  <p>Învățătorul se purta îmbrăcat țărănește, deși trăise câțiva ani în școli la Craiova, unde chiar fusese de mai multe ori premiu-ntâiu la examen. Era înalt cât un mal; ochii cenușii și aprinși ca niște scântei; părul tuns soldățește; și când era vorba de ținut o cuvântare, apoi nu-l întrecea nimenea. Din pricina talentului lui oratoric își câștigase o mulțime de admiratori printre săteni.</p>
                  <p>„Mă rog, vorbește din carte, n-ai ce-i face!” ziceau oamenii, cari se uitau la el cu tot respectul.</p>
                  <p>În ziua aceia se sculase cu arțag, de aceea copiii tremurau ca varga așteptându-i întrebările.</p>
                  <p>„Florico!” strigă dascălul.</p>
                  <p>O ființă pipernicită se ridică din bancă. Șuvițe de păr încâlcit îi cădeau pe ochi acoperindu-i chipul gălbejit. În picioare, numărând silabele pe degete, ea clăpăi pe nerăsuflate o fabulă fără să priceapă boabă.</p>
                  <p>Dascălul nici gând n-avea s-asculte.</p>
                  <p>Se isprăvise fabula... O tăcere...</p>
                  <p>„Zi-i mereu-nainte!” șopti un băețel la spatele fetii.</p>
                  <p>Și fata începu altă bucată-aleasă. Școlarii trăgeau cu coada ochiului la chipul gâdelui, prefăcându-se că se uită-n carte.</p>
                  <p>Pârvu sta dus pe gânduri... Pe o ființă-n lume ar fi iubit-o și el — pe frate-său, pe Voinea... Acu vreo câteva săptămâni, găsise pe bietul Voinea răpus în pădure... De-atunci încoa, îi vedea trupul mort aevea. În toate serile își înneca aducerea aminte în țuică, dar cum îi trecea fumul a doua zi, amintirea groaznică se-ntorcea la loc, mai grea, mai ne-mpăcată, și atunci nu mai vedea, nu mai auzea nimic altceva — Voinea mort, răpus de dușmani!</p>
                  <p>Acu — umblă iar pe drumul cunoscut, pe unde venea-napoi de la târg, vesel, ducând lui Voinea un pachet de tutun, — că ținea la bietul frăține-său, nu ca la un frate, ca la un copil și când se-ntorcea acasă, nu vrea să vie cu mâna goală.</p>
                  <p>Se-nserează; umbra dealurilor se-ntinde tot mai tare în drumul lui, la o cotitură a potecii, drumețul dă cu ochii de un trup de om culcat pe o lespede și cu capul rezemat de un trunchiu. Tot apropiindu-se, i se pare că e frate-său... Da de ce-o fi stând așa?... Doarme?... </p>
                  <p>
                     <lb/>Ce țeapăn!... Atunci, cuprins de un fior, iuțește mersul... Da, e frate-său —Voinea!... Pipăie-l — rece ca ghiața; uită-te bine, — ochii duși în fundul capului! Un răcnet! — un răcnet să-i crape pieptul! începe să-l sguduie, să-l cheme pe nume: „Voineo, neică! Voineo!” Degeaba! Omul pricepe bine că l-a lovit, când vede o rană mare între umerii flăcăului. Degeaba-l mai strigă — Voinea nu mai vrea să răspunză.</p>
                  <p>Pârvu cade în genunchi și începe să se bocească și să se vaite ca muierile. Puțin stă așa, și odată-i fulgeră prin minte un gând, care-i svântă izvorul lacrimilor. Ia voinicește în cârcă pe mort și-l duce acasă...</p>
                  <p>Astea treceau acu prin capul încruntat al învățătorului în vreme ce școlărița îi bârîia mereu lecția pe de rost. Copila ajunsese la un fragment din istoria țării, unde spunea cum Vlad-Vodă Țepeș își răzbunase de grozav asupra boierilor necredincioși, punându-i să care piatră și var pe un colț de stâncă prăpăstios, ca să zidească o cetățuie.</p>
                  <p>La povestirea cruntei răzbunări, învățătorul își înălță capul; de pe fruntea lui picau broboane mari de sudoare. Și el trebuia să-și răzbune; știa el bine cine stătuse să răpue pe Voinea!</p>
                  <p>Acu, ce mai una ș-alta? Pârvu dăduse foc la pătulul lui Dragomir... Dar, cu câteva chile de porumb, nu se plătește viața unui flăcău... Nici vorbă, Dragomir îl omorîse pe Voinea. Flăcăul înjurase la horă într-o duminică, pe Sanda, și ea ieșise din joc; plecând acasă foarte încruntată, Sanda arătase pumnul și mormăise niște amenințări vajnice.</p>
                  <p>Pârvu se lovi peste frunte... Nu carecumva l-o fi-n-junghiat pe Voinea chiar Sanda?... Nu se poate. Era voinic... n-ar fi putut ca o muiere să-l pue jos!... O muiere!... La gândirea aceasta rușinoasă, învățătorul simți că-i vine amețeală.</p>
                  <p>Era departe de tot de școala lui. Glasul băiguit al școlăriții se contopea în gândul lui cu vâjiala gârlii ce se rostogolea repede de vale prin mijlocul satului către Olt. În mintea omului nostru, era un fel de vârtej: Voinea copil;... tata, popă-n sat;... tata lui Dragomir și al Sandii, vecin îndrăcit, moșnean harțăgos... Și omorul nelegiuit de care tot mai povestesc din când în când bătrânii de demult.</p>
                  <p>Popa vrea să-și răzbune... De ce?... Ei! De unde poate ști Pârvu... Destul că într-o zi moșneanul se-ntorcea călare de la târg. Tocmai se-ntâmplase în ziua aceia să-și spele oile, și nu luase cu el nici o armă. La o cotitură a drumului se-ntălnește cu alt călăreț; d-abia are vreme să-l cunoască cine e — e chiar vrăjmașul lui de moarte — care a și scos pistolul de la brâu. Repede dă pinteni calului și sboară-n goana mare. Popa cârmește-n loc și se ia după el... O să-l ajungă... Iacă biserica... Fugarul sare jos de pe cal, dă năvală nebun în sfântul locaș și gâfâind cade la picioarele iconostasului, pe care-l apucă strâns în brațe. Popa, uitatul de Dumnezeu! își repede calul în amvon, trece pragul călare și trage asupra moșneanului; sângele țâșnește pe sfintele icoane și pe lespezile reci...</p>
                  <p>Pe popa l-au răspopit, ras și-nchis pe toată viața; și bietul Pârvu! a rămas băetanul să crească el pe frate-său Voinea, care era mititeluț.</p>
                  <p>În vreme ce visează învățătorul la toate astea, școlărița spune și iar spune mereu din cartea ei pe de rost; copiii ceilalți unii scobesc băncile cu cuțitașele, alții scârțîie pe plăcile lor, și scuipă și șterg cu mâneca, și iar scârțîie; la ferestrele prăfuite bâzîie muștele; aerul e greu, și cei mai micuți cască și se-ntind a ploaie.</p>
                  <p>Deodată se deschide ușa de perete și un flăcăiandru, un baci tânăr în cămașe, cu bâtă, căciula la o parte pe pletele lui lungi, intră d-abia trăgându-și sufletul:</p>
                  <p>„Dom-le, săi! vaca-mnitale dom-le!...”</p>
                  <p>„Ce vacă, mă?” întreabă Pârvu tresărind.</p>
                  <p>„Vaca-mnitale... hai! degrabă!”</p>
                  <p>Bucuria școlarilor c-au scăpat de ceasul clasii. Și nu numai atât, mai era și o întâmplare de sensație, care trebuia văzută de-aproape. Năvăliră cu toții la ușe după profesor, și ghionturi și brânci, și se repeziră toți afară strigând care mai de care.</p>
                  <p>O mulțime de oameni din sat s-adunaseră la imașul lui „ Domnul”. Aci vaca, sforîind turbată de chinul rănii și de ciupiturile muștelor care se strânseseră pe carnea ei vie, smăcina iarba și pământul cu coarnele, se tăvălea și arunca țărână cu picioarele în ochii bietului vițel, care cerea să sugă. Din ochii ei holbați, din privirile ei pierdute, vrea parcă s-arunce scântei de imputare oamenilor pentru crunta suferință, cu care plătea ea nevinovată ura dintre ei.</p>
                  <p>Pârvu, cu tot sângele-n cap, fără să știe bine ce face, schimba mereu frunze mari de lipan verde udate, pe rana vitei. Veniseră o sumă de femei cu copiii în brațe. Cu capetele acoperite-n maramele lor albe, ele steteau de jur-împrejur, drept în picioare, cu gravitatea matroanelor romane chemate să se pronunțe. Copiii se-nghesuiau împrejurul vitei și „Domnului”; dar tăceau sfioși, temându-se și de o nouă sbuciumare a dobitocului și de încruntarea învățătorului. Pe iarbă și-n țărină se svânta sângele negru.</p>
                  <p>În capătul potecii, se arătă atunci Sanda, drept în bătaia soarelui, cu fruntea sus, cu furca-n brâu și fusu-ntre degete, fără să sprijine măcar urciorul smălțuit pe care-l ținea sus pe cap. Fota roșie, strânsă bine la mijloc cu betele, îi înfășură în cute mișcătoare trupul plin. Chipul ei pârlit de soare și vânt; sprâncenele negre și-mbinate, expresia întreagă a fizionomiei și mersul ei drept și sigur, toate dedeau acestei fete o înfățișare aspră, dar măreață. Tocmai deaceea flăcăii din sat nu se prea lungeau la glumă cu ea, pentrucă la orice îndrăsneală, ea știa să le-nchiză gura scurt cu două vorbe, mai arzătoare ca două palme</p>
                  <p>Sanda, nemișcată, cu privirile mari și liniștite, se uita la vita canonită, și fără să lase a se lua aminte, trăgea cu coada ochiului la Pârvu... Numele lui Dragomir, fratele ei, se auzi în mulțime, deocamdată mai șoptit, apoi din ce în ce mai tare. Șoaptele sporeau, și o grămadă de lume se strânse-mprejurul Sandii; începură s-o strângă de-aproape și s-o întrebe răspicat.</p>
                  <p>Pârvu o văzu și el în sfârșit pe fată. Trecu printre oameni și se opri drept în fața ei: fulgere sclipiră în ochii amândurora.</p>
                  <p>„Dragomir mi-a făcut-o!” zise învățătorul scrâșnind. </p>
                  <p>
                     <lb/>Sanda tăcu.</p>
                  <p>„Zi tu că nu-i așa, dacă poți!” adăogă el.</p>
                  <p>Sanda nu zise nici o vorbă, și se uită drept în ochii lui.</p>
                  <p>„Ci spune odată! ori vrei să-ți pui mâna-n gât!”</p>
                  <p>Ea-l măsură din cap până-n picioare, și răspunse liniștită și rece:</p>
                  <p>„Să-mi pui tu mie mâna-n gât? Nu crez treaba asta! Tu să mergi să dai foc, noaptea, ca hoțul, la pătulurile oamenilor, că de-atâta ești bun!”</p>
                  <p>Și dând într-o parte binișor lumea se duse p-aci-ncolo, fără să se mai uite-napoi.</p>
                  <p>Pârvu se făcuse vânăt, și scrâșnea mereu:</p>
                  <p>„Las-că mi-o plătești tu!...”</p>
                  <p>„Știi tu una? îi zise un moșneag. De ce n-o iei tu de nevastă pe fata asta, mă flăcăule?... E fată voinică și harnică... și s-ar isprăvi odată și dușmănia asta-ntre voi...”</p>
                  <p>„Eu? pe ea? de nevastă?... Mai bine mă dau de mal în Olt!”</p>
                  <p>Lumea se strecura, unul după altul, fiecare pe la daraverile lor. Copiii cum văzură că rămân singuri cu dascălul, o șterseră la sănătoasa.</p>
                  <p>Pârvu rămase lângă vaca lui chinuită de friguri și el cu friguri în suflet. Îi răcorea botul și limba cu apă proaspătă. Stând la gânduri ce să facă: s-o mai îngrijească, ori s-o-njunghie și să-i isprăvească odată canonul.</p>
                  <p>În vremea asta Sanda ajunse la fântână. Ea apucă lanțul și-ncepu să coboare găleata printre ghizduri; o umplu cu apă, și o trase voinicește afară. Împrejurul ei nimica, nimic până-n zarea depărtată plină de lumina soarelui.</p>
                  <p>Sanda era frumoasă! și... știa că e frumoasă.</p>
                  <p>„A! Pârvule, Pârvule, nu te-ar feri Dumnezeu să-mi cazi tu mie odată-n mână!”</p>
                  <p>Și se gândea că nu-i zisese destul, c-ar fi trebuit să-l arză mai rău, să-l fi făcut de râsul satului întreg... Ei nu spuseră o vorbă măcar de hrana lor dată flăcărilor; și el pentru o boală de vită sculase obștea-n picioare, înjura și sbiera — că era procopsit, om cu capul mare, învățat la carte! Și ăilalți, proștii, îl ascultau cu gura căscată parcă le-ar fi citit din vanghelie. </p>
                  <p>
                     <lb/>Pe chipul Sandii se resfrângea sălbătăcia gândului și conștiința unei energii extraordinare. În adevăr fata ceea avea o energie de speriat, care ajunsese de poveste. Dragomir, frate-său, de câte ori zicea: „Cât o fi soră-mea, Sanda, nu mi-e frică!”</p>
                  <p>Într-o noapte îi călcaseră hoții: cine i-a pus pe goană?... Sanda...</p>
                  <p>Alta ș-alta era Ancuța — slabă de înger!</p>
                  <p>„Ce ți-e iar!, îi zise Sanda intrând în bătătură cu cofa plină. Iar ăi fi plâns?”</p>
                  <p>„N-am plâns, Sando, răspunse femeia mâhnită și îngrijată; dar tare m-a apucat groaza; am auzit că Pârvu umblă ca un turbat — spune la toată lumea că are să ne puie la toți capul!”</p>
                  <p>Sanda dete din umeri.</p>
                  <p>Tocmai atunci, popa trecea pe uliță.</p>
                  <p>„Bună vremea, nevastă”.</p>
                  <p>„Sărut mâna, taică părinte”.</p>
                  <p>„Da ce mai făcu iar bărbatu-tău Dragomir, ai?”</p>
                  <p>„Ce, taică părinte?”</p>
                  <p>„Ce „ce”? tu nu știi ce?... Vaca lui Pârvu”.</p>
                  <p>„Care vacă?”</p>
                  <p>Femeea se făcu galbenă la față și începu să tremure din toate încheeturile.</p>
                  <p>„Ia nu te mai face, zise popa, parcă lumea nu știe”.</p>
                  <p>„Doamne! taică părinte, da p-ale altora de ce nu le mai știe lumea? Pătulul nostru care ne-a ars... de! ce zici și sfinția-ta?”</p>
                  <p>„Uite, eu vă spui că nu-i bine, fata mea; mai gândiți-vă și la Dumnezeu, că o să-nfundați, până la urmă, ocna”.</p>
                  <p>Și popa plecă-nainte, dând din cap.</p>
                  <p>„Ce-ți spuse bărbăria de popă, Ancuțo?” întrebă Sanda.</p>
                  <p>„Că să ne mai gândim la Dumnezeu, ca să nu-nfundăm ocna”.</p>
                  <p>„Bună vremea, fetelor”, zise un glas străin.</p>
                  <p>Amândouă se-ntoarseră spre uliță. Era primarul.</p>
                  <p>„Nu cumva, întreabă omul, s-or fi găsind p-aici, pe la voi, două petece de piele de vacă vie, că le caută stăpânul vitei”. </p>
                  <p>„Nu se află, răspunse Sanda; dar bine că-mi aduseși aminte: dumneata unde erai mai alaltăeri când ne-a ars pătulul?”</p>
                  <p>„Alaltăeri?... eram la târg”.</p>
                  <p>„Apăi de... eu gândesc că tot p-acolo pe la târg or fi și petecele alea de le cauți dumneata. Dacă te-i mai duce, poate l-ei găsi”.</p>
                  <p>Pieile erau la loc sigur, în argăseală.</p>
                  <p>„Sluga! spune lui frate-tău multă sănătate, numai să bage de seamă că mai e și judecată și dreptate pe lumea asta”, zise primarul urmându-și calea.</p>
                  <p>„O doamne! judecata și dreptatea — dacă nu și le face omul singur!...” mormăi Sanda.</p>
                  <p>Peste două-trei zile după asta, Sanda căuta sa pornească la o moșie mai departe, să vânză niște pui de găină. Dragomir plecase cu calul după scânduri la deal, și ea rămăsese să meargă pe jos. Își lua puii legați de picioare pe cobiliță și porni printre lanurile de ovăz aurite, care sclipeau în bătaia plină a soarelui de vară. D-abia adia un vânt ușor care făcea să joace în zarea încinsă dogoarea lui Cuptor. Era o cale bunicică până s-ajungă în pădure. Fata grăbea mereu.</p>
                  <p>În sfârșit iacă și pădurea cu cărarea ei umbrită.</p>
                  <p>Umblase acuma prin umbra răcoroasă cât umblase, când i se păru că nu e singură acolo, parcă venea cineva în urma ei. Până să se-ntoarcă să vază cine-i, Sanda simți la spatele ei aproape o suflare caldă și gâfâită.</p>
                  <p>Pârvu!... o ajunsese de pe urmă.</p>
                  <p>Fata dete să se-ntoarcă, dar n-apucă să ia-n mână cobilița de pe umere și se pomeni doborîtă cu fața la pământ, strivită pe rărunchi de genunchii învățătorului.</p>
                  <p>Pârvu trase cuțitul de la brâu Când Sanda auzi fâșiitul tăișului ieșind din prăsele, se gândi c-atât i-a fost ei să-i fie!</p>
                  <p>În amețeala ei, simți cum îi desface de pe cap coadele, cum le răsucește pe mână și cum le taie din rădăcină... Într-o clipă dușmanul își făcu isprava. Cu cele două coade tăiate el începu să lovească pe Sanda care se svârcolea ca o șopârlă călcată pe cap. </p>
                  <p>„Na! urlă dușmanul, mai na! Să te saturi sămânță spurcată!”</p>
                  <p>Și la fiece cuvânt, o lovitură de gârbaciu. Toate sbuciumările ei fură de prisos. El încetă numai după ce osteni.</p>
                  <p>Biruită, fără un pic de putere, Sanda își afundă capul în țărînă, unde stete fără să sufle, fără să miște, mai moartă.</p>
                  <p>Atuncea, Pârvu se ridică-n sus. Sângele i se întoarse în obrajii și buzele albe de mânie. Sanda se ridică și ea. El stete drept în fața ei așteptând-o să se năpustească asupra lui ca o fiară nebună.</p>
                  <p>Dar nu... Ea se rezemă de un copac, și acoperindu-și ochii cu mâneca, porni pe plâns înecată de cea mai adâncă obidă copilărească.</p>
                  <p>El rămase asemenea nemișcat în picioare, plimbându-și privirile de la coadele, pe cari le ținea încă-n mână, la basmaua galbenă ce-o smulsese din capul Sandei, aruncată cât colo pe mușchiul verde, și asupra căreia tremura prin dâra unei raze de soare umbrele frunzelor de gorun. Deodată privirea lui se opri asupra Sandii — era frumoasă fată Sanda — și parcă din coadele ei tăiate trecu prin dejtele lui ca un fior ce-l furnică d-alungul brațului și i se opri în inimă, înnecându-i răsuflarea...</p>
                  <p>A biruit-o!... S-a isprăvit!... A necinstit-o pe biata fată, așa că nici leac, nici descântec nu-i mai pot folosi... Nu cu o vacă, cu o cireadă întreagă și tot nu se poate pune la loc cinstea pierdută — coadele nu cresc la loc de azi pe mâine.</p>
                  <p>Se aștepta la orice din partea acestei fiare nedomesticite; s-o apuce turba, să se repează să-l străpungă cu un cuțit punându-și toată viața ei la mijloc, să năvălească cu cobilița să-i crepe capul, ori să-l apuce cu dinții; — nu i-ar fi trecut p-în gând că Sanda are să stea mută și amărîtă după atâta ocară, de care chiar el simțea că i s-a sguduit sufletul.</p>
                  <p>Sanda se șterse la ochi cu mâneca; se aplecă de-și luă basmaua; se legă strâns la cap din ceafă până pe sprincene și, fără o vorbă, fără o privire către dușmanul ei, porni iute în desișul pădurii unde se făcu nevăzută. </p>
                  <p>Pârvu, neștiind la ce să se hotărască, se uita mereu la coadele cu care rămăsese-n mână. Ce-o să facă el cu ele? Să le lase-n pădure? Să le dea pe apă?... Nu; le-ndoi frumos una peste alta, coadele cele bogate, și le vârî în sânul cămășii la piept. Apoi se-ntoarse-n sat fluerând așa un cântec, orice cântec o fi, cum flueri ca de urît, parcă nu s-ar fi-ntâmplat nimic.</p>
                  <p>Dar purta-n sân coadele Sandii, a căror frecare dulce și ciudată semăna cu o mângâiere, o mângâiere duioasă și caldă. Ajungând acasă, își deschise dulapul, puse cu multă grije tocmai în fund, între premenelile curate, trofeul luat de la „biata” Sanda, coadele cele frumoase, după ce se uită odată lung la ele. Apoi încuiă dulapul bine, împotriva obiceiului său, fiindcă n-avea doar nimica de preț, luă cheia, ș-o băgă în chimir.</p>
                  <p>Soarele se cobora de la asfințit aruncând raze potolite printre trunchiurile străvechi ale pădurii. Sanda trecând furiș că o ciută gonită de vânător de la un copac la altul, ajunse-napoi la locul unde-și lăsase cobilița cu puii: bieții pui, uitați acolo, erau aproape stinși de sete, d-abia mai trăgându-și sufletul, cu ciocurile deschise și cu limba uscată. Fata îi duse la fântână, le dete apă până-și veniră iar în fire; luă iar cobilița pe umăr și plecă repede, aruncând din când în când înapoi o privire plină de teamă.</p>
                  <p>Peste câtăva cale, Sanda ajunse la femeea căreia-i ducea puii pentru târg. Întorcându-se spre casă, fata își spălă la fântână obrajii care-i ardeau ca para focului. Picăturile de apă limpede atârnară în genele ei lungi, îi răcoriră pleoapele aprinse de plâns. Apoi ea intră în desișul pădurii, unde-ncepu să gândească mai lămurit la ce se petrecuse.</p>
                  <p>Iată, — aci e locul unde ea a fost adineaori atât de neomenos necinstită. Un trunchi de copac stă culcat mai la o parte: ea s-așeaza pe el și se gândește.</p>
                  <p>... Un om a văzut-o plângând... și cine?... Pârvu, dușmanul ei de moarte... ea a plâns... da, a plâns... biruită și rușinată...</p>
                  <p>... Da; trebuia să-i fi crăpat dușmanului capul în două cu cobilița!... Se poate mai mare ocară pentru o fată!... și ea care toată viața numai la răsbunare se gândise, atât doar a putut face, — să plângă și să fugă din fața lui, ca un copil mișel de la școală.</p>
                  <p>Sângele i se urca în ochi, — ea își desfăcu legătura de pe cap. Vinele gâtului i se băteau să se spargă, — ea își rupse chiotoarea cămășii.</p>
                  <p>Fără voie, Sanda își dete cu mâna prin pletele ei ciunte care-i cădeau peste ochi... și un gând ciudat îi trecu prin minte — de acu are să fie și mai sălbatică și mai neatârnată decât mai-nainte. Deodată însă chipul lui Pârvu, frumos și voinic, îi cuprinse închipuirea. Fără o clipă de iertare o stăpânea icoana acestui om, biruitorul, acel ce o îngenunchiase și o făcuse să plângă din adâncul obidei.</p>
                  <p>Ea, firește, nu-l privise în față, nu! plecând însă cu ochii-n jos, zărise, prin perdelele-i de lacrămi, înfățișarea lui, nehotărîtă și oarecum stângace după o așa biruință.</p>
                  <p>... Dar ce se făcuseră coadele ei cele frumoase? Trebue să le fi asvârlit dușmanul în Olt!... Măcar să i le fi smuls înapoi!... Cum și-a pierdut ea până-ntr-atât cumpătul de i le-a lăsat?...</p>
                  <p>Și sta mereu, și mereu se gândea cu coatele pe genunchi și cu degetele înfipte în capul ei despodobit. Amurgul creștea încet și-n codrul surd domnea o adâncă liniște: n-ai fi bănuit că acolo trăiesc atâtea mii și milioane de vietăți.</p>
                  <p>Sanda își urma valurile gândirii, fără s-auză tăcerea nemărginită din preajmă-i.</p>
                  <p>... Mâna de fier ce-i răsucise gâtul... fiorul rece al cuțitului ce-i trecuse prin ceafă... clipa aceea!... crezuse că-i cea din urmă... fiindcă Pârvu o ținuse sub genunchiul lui biruitor... El ar fi putut-o răpune ca pe un miel... De ce n-a răpus-o?— moartea mai bine decât așa ocară... Moartea? Nu, mai bine...</p>
                  <p>Era fericită acuma că putea răsufla, simțindu-și bătăile inimii, că nu era înghețată și-nțepenită sub ghiara morții!... Și cu o mișcare negândită, fata își pipăi gâtul.</p>
                  <p>Dar bătaia?... Bătută cu coadele ei lăsate... Și pe urmă? Pe urmă... parcă și lui i-era rușine pe urmă...</p>
                  <p>... De ce nu și-a mai bătut joc de ea?... De ce n-a mai înjurat-o?... De ce? </p>
                  <p>
                     <lb/>Sanda-și afunda degetele în pletele-i de flăcău, și-n ochii ei se arata din nou icoana învățătorului în picioare, încruntat mai mult de părere de rău decât de ură...</p>
                  <p>Noaptea era acum deplină. Sanda ridică ochii—nu se mai vedea nici un trunchi, nici o cărare. Ca să mai găsească drumul trebuia s-aștepte până-n zori de ziuă.</p>
                  <p>Deși în mintea ei se depănau tot aceleași și iar aceleași lucruri, vremea nu-i fu lungă. Din când în când bătăile inimii și tâmplelor se mai potoleau, și atunci cu sânge rece ea s-apuca să-și făurească un plan de răsbunare... dar voința cletinată nu putea nimica născoci, nu se putea hotărî la nimic.</p>
                  <p>Pentru ce?</p>
                  <p>Neapărat era în coadele pe cari i le răpise dușmanul un farmec... Ea îl simțea bine; câtă vreme părul ei o fi în mâna acelui om, în puterea dânsului va fi și dânsa — o apucase și o ținea de păr. Și ceea ce acuma o necăjea să știe asta era: le luase el coadele ca să i le păstreze? Aș!... de ce să le păstreze?... Nu le-o fi asvârlit poate numaidecât... dar mai târziu, ce era să facă cu ele?... Și poate cu șuvițe din părul ei corbii or să-și facă-n cuiburi culcușul, ca și cu perii unei moarte... La această gândire neagră ar fi vrut să-și capete podoabele-napoi ori mai bine să moară... A! ce bine ar fi sa nu le fi aruncat omul acela... să le fi păstrat el mai bine. Și lacrămile i se porniră iar în șiroaie bogate, fără să știe nici ea de ce, și plânse, plânse mult. Niciodată nu plânsese fata așa, și nu crezuse niciodată că așa-i de bine și de dulce să poată cineva plânge.</p>
                  <p>De departe, foarte departe, se auzi cocoșul cântând cântecul dimineții... Așa degrabă? De când oare lacrămile pot scurta vremea nopților?</p>
                  <p>În adevăr se iveau zorile și cu ele formele... Iar cocoșul. Fără să știe pentru ce mai rușinată de ea însăș decât supărată pe Pârvu, se sili să se ridice sdrobită de oboseala gândurilor mai mult decât de neodihnă. Se legă bine la cap și apucă prin pădure cărarea spre casă. Din văile vecine se ridicau aburi reci și alburii; răcoarea dimineții se urcă încet spre cer, unde se stingeau pe rând stelele una câte una. </p>
                  <p>
                     <lb/>Frate-său Dragomir, o aștepta, cu sprincenele posomorite, înfipt în pragul porții.</p>
                  <p>„Da de unde vii tocma acuma? Unde ai umblat toată noaptea?”</p>
                  <p>„Unde... uite unde!” răspunse ea scurt și aspru.</p>
                  <p>Și foarte liniștit își desfăcu legătura.</p>
                  <p>Doamne! ce-njurături! ce turbă sălbatică!</p>
                  <p>Dragomir nici nu mai întrebase: cine? Știa el bine cine. El plecă disdedimineață de-acasă; nu vrea să auză bocetele Ancuții, când o vedea și ea pe Sanda.</p>
                  <p>Fata o scurtă de grabă cu bocetele cumnati-sii.</p>
                  <p>„Acu nu mai putem face nimica... Iacă, oi sta să văz de casă și tu ăi umbla după treburi pe-afară!”</p>
                  <p>Sanda se apucă de lucru mai harnică decât mai-nainte. Se așeză ea la război, și la pânză și la chilimuri; la apă, la han, și-n toate părțile mergea Ancuța.</p>
                  <p>Dragomir umbla rătăcit pe câmp ca un lup turbat.</p>
                  <p>I se păruse că toți îl ocoleau și asta îi îndârjea și mai tare ura. Fugeau toți de el; îi răspundeau de silă, fără să stea să se-ncurce mult la vorbă. Tot satul se dedese în partea lui Pârvu — era mai bogat și mai pricopsit „domnul”. De aceea ura lui Dragomir creștea mereu.</p>
                  <p>„O să-i dau și eu foc lui!”</p>
                  <p>„Ce mai treabă! răspunde Sanda; or să-i facă la loc casa; e casa școlii.”</p>
                  <p>„O să-i trag mai bine un glonț.”</p>
                  <p>„Or să te bage-n ocnă!”</p>
                  <p>„Atunci, ce să-i fac?”</p>
                  <p>„De...”. Și zicând asta, Sanda era cu gândul în alta parte.</p>
                  <p>Dragomir nu putea pune la cale nimic pe placul Sandii. Nimic nu găsea nemerit din câte-i spunea el, și ca să născocească din mintea ei ceva nu era în stare.</p>
                  <p>În vremea aceasta, ea, spărsese ciobul de oglindă în care se văzuse așa schimbată — singura oglinjoară ce se afla în casă. Adevărul e că, cu pletele ei negre sbârlite și cu ochii ei întunecați, avea o înfățișare din cale afară sălbatică.</p>
                  <p>Voise să nimicească pe acest ghicitor mut al sufletului ei; căci, după ce-i treceau frigurile de turbare, ea putea citi în fundul cugetului că ura ei era mai puțin adâncă, mai puțin sigură decât trebuia să fie. Deodată, când lucra mai întețit la război, se oprea pe loc dusă cu gândul pe altă lume, cu privirea pierdută cine știe unde. Apoi se trezea parcă dintr-un vis, se scutura din tot trupu-i și se pornea pe lucru cu toată puterea.</p>
                  <p>„Ancuțo, zise Dragomir, într-o seară, știi tu una? Pârvu mă biruie. Fuge toată lumea de mine, nu mai pot nici cumpăra nici vinde. Mai bine să plec de-aici și să-mi caut de lucru undeva, în altă parte. M-oi întoarce mai încolo când s-or mai potoli lucrurile.”</p>
                  <p>„Dar noi?” zise femeia.</p>
                  <p>„Voi... Voi să stați aici să păziți casa și ce bruma mai avem și noi”.</p>
                  <p>Ancuța oftă adânc; era așa de sdrobită de la o vreme că nu mai putea ști ce era bine și ce-ar fi fost mai bine. Trăia și parcă nu trăia. Atâta bucurie mai avea să stea cu copilul pe genunchi, să-i asculte gungunirile dulci. Cât era de blândă și de tristă, îi era teamă pentru copil și de mângâierile, adesea prea aspre, ale tatălui. Și Sanda i-l împingea supărată când mititelul începea să plângă:</p>
                  <p>„Și ăsta, zicea Sanda, o să fie o mămăligă ca mă-sa... nu ne seamănă nouă!”</p>
                  <p>Într-o zi, Dragomir când trecea p-în sat se pomeni cu o piatră după el, și apoi alta și pe urmă o ploaie de pietre, pe cari i le aruncau copiii ieșind de la școală. Se aplecă repede și-ncepu să le arunce înapoi una câte una — pe o fetiță o răni la glesnă, unui băiat îi sparse capul, altuia, care ridicase mâna la cap să se apere, îi rupse un deget.</p>
                  <p>Fapta asta-n sfârșit sculă tot satu-n picioare. Nu mai era chip... Dragomir trebuia să-și ia câmpii.</p>
                  <p>„Sando, tu ești bărbată... Îți las în seama ta și nevasta și copilul. Mai bine pentru voi să nu mai stau, până s-or mai potoli dușmanii. O să vie ea și vremea noastră... Acu sunt ei mai tari... S-au dat toți în partea dascălului... (aici, o înjurătură să se cutremure carnea pe om)... Mă duc... plec... Rămâneți sănătoși!”</p>
                  <p>Fără vorbă, Sanda dete din cap, că adică „bine”, și-i luă copilul din brațe... Ancuța fugi tocmai în fundul curții ca să nu-l vază pe Dragomir plecând, și Dragomir plecă degrabă fără să se mai uite-napoi.</p>
                  <p>Când află că Dragomir fugise, Pârvu își răsuci mustața cu mulțumire, mirându-se totuș că lucrurile s-au isprăvit așa de scurt.</p>
                  <p>Câte odată, învățătorul descuia dulapul și s-apuca să netezească binișor coadele tăiate. Adesea îi venise să le arunce, ca să scape de farmecul lor; dar farmecele au putere... De ce să le arunce? Și așa, simțind bine cum creștea primejdia, Pârvu zâmbea și le mângâia mereu.</p>
                  <p>Se dedese vacanță la școală: scăpaseră și școlarii și dascălul. Și era cald! Sanda nu se arătase nici la coasă, nici nicăiri, parcă intrase-n pământ. Ancuța făcea acuma toate treburile... Ziua muncea și noaptea pândea așteptându-și bărbatul, care venea pin când în când în puterea nopții să-și vază casa. Venea, cine știe de unde, călare pe deșelate, cu picioarele goale, om scăpătat care-și pierduse fugărit tot rostul.</p>
                  <p>Și încă și alt necaz: Dragomir își temea nevasta. Într-o noapte pe lună — ce-i veni lui! — nu fusese cam de mult pe la ele — își lăsă calul priponit tocma-n fundul ogrăzii și încetinel, pitulându-se pe lângă mărăcini, s-apropie de casă.</p>
                  <p>Nemerise bine... Un om dădea târcoale pe la poartă. Dragomir, cu inima oprită în loc, apucă strâns prăselele cuțitului. A!... e Pârvu... Ce caută? Ce umblă de colo până colo?... să dea foc casii?... să omoare pe copil?... să scoată din minți... să necinstească pe Ancuța!?... Ce-o fi, bine nu e.</p>
                  <p>Dragomir totuș nu mișcă, stând gata să se arunce la nevoie asupra dușmanului.</p>
                  <p>Pârvu intră furișat în curte, s-apropie binișor de o ferestruică și bătu încetinel.</p>
                  <p>... Ce-i asta?</p>
                  <p>„Sando, șopti înfundat tânărul, Sando!”</p>
                  <p>Și așteptă.</p>
                  <p>Dragomir așteptă și el.</p>
                  <p>Ferestruica se deschise în bătaia razelor lunii.</p>
                  <p>„Ce mai vrei cu mine?” zise Sanda, cu glasul tremurat și cu răsuflarea-necată. </p>
                  <p>„Tot nu vrei să mă ierți?”</p>
                  <p>Sanda-ncepu să râză amar... și, fără să zică o vorbă, își puse mâinile în păr arătând omului urmările crudei lui fapte.</p>
                  <p>„Iartă-mă odată; iartă-mă!”</p>
                  <p>„Să te iert? Da de când încape iertare între noi?</p>
                  <p>„Sando, nu mai am odină... M-ai fermecat... Coadele tale sunt fermecate.”</p>
                  <p>„Atunci dă-mi-le-napoi.”</p>
                  <p>„Nu se poate, acu sunt ale mele...”</p>
                  <p>Și voind să-și îmblânzească vorba prea aspră, învățătorul adăogă duios:</p>
                  <p>„Lasă-mi-le mie, fată, mă rog: ce-o să mai faci tu cu ele?”</p>
                  <p>„Mi le-nnod în cap și mai mă duc și eu la horă, în loc să stau ascunsă de lumina zilei și de ochii oamenilor ca o bufniță.”</p>
                  <p>„Așa?... tocmai de-aia nu ți le dau. Las că ești frumoasă destul ș-așa... Nu te mai duce la horă... Stăi acasă! să nu te mai văz jucând!”</p>
                  <p>Dragomir se lovi cu palma peste obraz și-ncepu să fluere-n sec, cum flueră rumânul când vede ceva de s-ar cruci și dracul. Un zâmbet ciudat îi umflă nările, și gândul îi zise:</p>
                  <p>„Acu ești al meu! acu te-a luat gaia!”</p>
                  <p>Sanda se uită drept în ochii tânărului:</p>
                  <p>„Acuma-mi și poruncești, ai?”</p>
                  <p>„Vezi bine... nu te-am biruit? N-ai să fii tu a mea?” Drept răspuns, Sanda voi să închiză la loc fereastra.</p>
                  <p>„Stai, nu-nchide! mai stai!” zise el petrecându-și mâna între cercevea și pervazul ferestrii. Sanda strigă înnecat:</p>
                  <p>„Dacă pică, Doamne ferește, frate-meu și te vede!”</p>
                  <p>„Ei ș-apoi, gândești că mi-e frică de el?... ori poate ți-e frică ție de mine!”</p>
                  <p>„Mie, frică de tine?... Acu nu mai mi-e frica”</p>
                  <p>O tăcere... lungă tăcere. Apoi Pârvu, foarte încet:</p>
                  <p>„De ce tremuri, Sando?... Ce tare ți se bate inima... De ce ți se bate așa tare?”</p>
                  <p>„Pentrucă nu pot să-mi răzbun pe tine...”</p>
                  <p>„Lasă c-o să pot eu, șopti Dragomir, când l-ăi încurca bine de tot.” </p>
                  <p>„Tot crezi că nu te-ai răzbunat destul?...”</p>
                  <p>Sanda tresări:</p>
                  <p>„St!... n-ai auzit?” zise ea.</p>
                  <p>„Mi se bate și mie inima”, răspunse Pârvu.</p>
                  <p>„Nu, nu inima”.</p>
                  <p>„Vreun liliac, ori vreo cucuvea”.</p>
                  <p>„Nu... Parcă a răsuflat cineva ș-a râs înfundat”.</p>
                  <p>„Aș! de când te-ai făcut tu așa fricoasă?”</p>
                  <p>„De când mi-am pierdut coadele”.</p>
                  <p>„Lasă: părul crește la loc ca iarba cosită”.</p>
                  <p>Și tânărul dete să-i mângâie capul. Ea se smunci-napoi... era cuprinsă de neliniște:</p>
                  <p>„A! dacă ași fi fost eu bărbat!”</p>
                  <p>„Bărbat? de ce?”</p>
                  <p>„Cum te-aș fi-njunghiat!”</p>
                  <p>„Înjunghiă-mă acu... Ține cuțitul”.</p>
                  <p>El cu o mână îi dete, de prăsele, cuțitul și cu mâna cealaltă o apucă pe a ei. Sanda se uită lung la tăiușul lucios ce sclipea la lumina lunii; apoi se uită la Pârvu, care aștepta nemișcat cu cotul rezemat de fereastră.</p>
                  <p>„... Ce sunt eu, bărbat?... eu sunt femee...” și-i dete cuțitul fără să mai privească tăișul sclipitor.</p>
                  <p>„Sando! Sando!” strigă Ancuța de dincolo din odaie. Într-o clipă Sanda se făcu nevăzută.</p>
                  <p>Pârvu mai stete încă pe loc, pierdut în gânduri adânci, când oftând, când zâmbind. El nu vedea ochii lui Dragomir scânteind în dosul mărăcinilor: vedea numai pe Sanda; pe Sanda de adineaori, pe Sanda pe care o iubea sufletul lui din fundul fundului. Bucuros s-ar fi lăsat să-l ucigă ea: atunci ar fi luat-o în brațe, ar fi scăldat-o în sângele lui, dându-i cea din urmă picătură de viață cu cea mai caldă bucurie.</p>
                  <p>Dar Sanda nu voise să-l lovească. De ce? O îmblânzise el în adevăr? La această gândire, o fericire nespusă înnecă sufletul tânărului învățător. El aplecă binișor fereastra pe din afară și plecă.</p>
                  <p>Ancuța, trezită din visul urît care o chinuise și o făcuse să strige, adormi iar făcându-și cruce, și Sanda se întoarse iar la fereastră. Cu fruntea rezimată de mână ea își afundă lung privirea în întunericul depărtat al nopții. Ea auzi țăcăneala unui pas de cal, care se stinse degrab în sgomotul valurilor Oltului. Stete mult așa căutând să-și strângă și să-și aducă-napoi tot, tot ce se petrecuse adineaori, când Pârvu sta drept în fața ei și aștepta să-l lovească.</p>
                  <p>De ce nu-l lovise?... De ce-și uitase setea ei de răzbunare?</p>
                  <p>O mie de gânduri îi treceau încurcate prin minte ca norii pe d-asupra lunii limpezi. Un fior o apucă din spate... era prea răcoare... închise fereastra și se culcă.</p>
                  <p>Îi era cald... o înneca... Degeaba se așeză în toate felurile pe culcușul ei tare, pe care adormea al-dată așa de repede — somnul fugea de ea. Se sculă și ieși din casă.</p>
                  <p>Apucă de vale spre râu și se așeză pe malul singuratic...</p>
                  <p>Adineaori el fusese în fața ei; viața fusese-n mâna ei; putea să i-o ia; și-n loc el să tremure, tremurase ea... Din gânduri în gânduri, Sanda își aduse aminte de vaca jupuită de vie, și o simțire de tot nouă, pe care această fata nici n-o bănuise vr-odată, nici nu o putuse înțelege la alții, începu să-i cuprinză sufletul — mila.</p>
                  <p>Și iar se gândi la Pârvu, închipuindu-și ce trebuia să fi simțit el când a găsit pe frate-său răpus!... Cum o fi plâns!... Cum și-o fi smuls părul din cap! Cum o fi strigat în ajutor!... Cum o fi sărutat pe bietul de Voinea!... Deodată gândul ei sări la omul pe care ea îl știa că făcuse cruntul omor, la fratele ei Dragomir, om crud, care nu trebuia iubit, pe care ea nu-l mai putea iubi pentru că omorîse pe fratele Pârvuluî.</p>
                  <p>Lacrimi începură să ude obrajii fetii, lacrimi, pentru întâia oară lacrimi de milă.</p>
                  <p>Peste câtăva vreme, Dragomir se-ntoarse iară ca o stafie în puterea nopții. Data asta văzu pe soră-sa ieșind din casă la semnul învățătorului; o văzu pe ea, pe Sanda, cum se lasă să o ia de mijloc Pârvu.</p>
                  <p>Atunci, Dragomir își mușcă dejtele pîn-la sânge; își înghiți înjurăturile, își opri răsuflarea, ca să nu-i scape cumva o vorbă din câte-și spuneau. Ei trecură pe aproape de el, mergând către pădure, vorbind dulce pe-nfundate. </p>
                  <p>De ce Dragomir nu se repezi să-i facă și lui Pârvu seama cum i-o făcuse lui Voinea? De ce lăsă prăselele cuțitului în pace? Cine poate ști? destul că în seara aceea, fără să mai dea ochii cu nevasta lui, omul nostru plecă înapoi de unde venise șoptindu-și printre dinți:</p>
                  <p>„O să vie vremea!”</p>
                  <p>Trecuseră săptămâni; Dragomir nu se mai arăta.</p>
                  <p>Într-o seară se-ntoarse.</p>
                  <p>Din nou, cei doi iubiți trecură p-aproape de ascunzătoarea de unde el îi pândea, și fratele mai mare putu auzi glasul sorii-sii șoptind cătră Pârvu:</p>
                  <p>„Mi-e frică”.</p>
                  <p>— De ce! răspunse învățătorul; de ce să-ți fie frică, dacă sunt eu aici?</p>
                  <p>— Nu de mine, de tine. Ce face Dragomir mie nu-mi place... De atâta vreme nu mai dă semne de viață... Dacă ne prinde odată?</p>
                  <p>— Pădurea-i mare și noaptea-ntunecoasă.</p>
                  <p>— Da, dar el vede noaptea ca dihorul.</p>
                  <p>— N-am grije, Sando, nu mă poate birui Dragomir”.</p>
                  <p>Sandii îi trecu repede prin minte Voinea: și acela era voinic, și lui nu-i era teamă de fratele ei.</p>
                  <p>„O să te pândească să te prinză când n-ai să te poți apăra... Mi-e groază, Pârvule, fie-ți milă de mine! Stau zi și noapte cu ochii mari deschiși, că mi s-au uscat și nu-i mai pot închide... Ș-aș vrea și eu să dorm... să dorm câtuș de puțin, numa să dorm fără grijă și fără teamă”.</p>
                  <p>Și zicând aceasta și tremurând ca de spaima unei grozave primejdii ce i s-ar fi arătat neînduplecată în față-i, Sanda își ascundea capul sub brațul puternic al Pârvului.</p>
                  <p>„Atunci, dacă-i așa, zise în sfârșit Pârvu, hai să fugim...”</p>
                  <p>— Da, Pârvule, să fugim departe, să ni se piarză urma, să nu mai știe nimeni dintre ai noștri de noi!</p>
                  <p>De hatârul ei, ori poate, cine știe, chiar de o împărtășire a presimțirilor ei, Pârvu se hotărî:</p>
                  <p>„Fie ș-așa... Duminică noaptea, poimâine, te aștept la șipot. Plecăm; până să cânte cocoșul suntem pe muchea dealului, și când o miji de ziuă am trecut granița dincolo.” </p>
                  <p>„Da, zise Sanda, cu sufletul ușurat; atunci nu mai am frică. Tu nu știi, Pârvule, ce e frica... e ca un vierme care-ți intră în suflet și te roade, te roade până te omoară”.</p>
                  <p>Pârvu zâmbi:</p>
                  <p>„De! Sando, adevărat că nu știu: ce-i drept, mie nu mi-a fost frică niciodată”.</p>
                  <p>Iar la spatele lui, foarte aproape, scânteiau în umbră doi ochi dușmani de moarte.</p>
                  <p>Pe când se petreceau acestea, Ancuța, prăpădită de atâta așteptare și nesiguranță, căzuse la pat. Sanda o îngrijea zi și noapte cu toată dragostea. Îi era teamă Sandii să nu se-ngreuneze boala cumnate-sii: simțea că i-ar fi fost o mare apăsare asupra cugetului să pârăsească pe biata nenorocită în așa hal.</p>
                  <p>Când Sanda-i spuse aceasta lui Pârvu, el dete din umeri. „Dar ce? nu mai sunt femei în sat s-o îngrijească! Și mai la urmă, ce-ai să-i faci? Dacă a lăsat-o bărbatu-său, ce ești tu de vină?”</p>
                  <p>De dimineață, Sanda se duse la o cumătră, și mai cu făgădueli, mai cu daruri, o hotărî să îngrijească vreo câteva zile de Ancuța, pentru că ea, Sanda, avea să meargă la târg, după niște daravere, și nu vrea să lase pe bolnava singură cu copilul.</p>
                  <p>Duminică noaptea sosi în sfârșit—o noapte caldă și limpede: sus o ploaie de stele; jos mănunchiuri de mii de licurici; și toate scânteierile de sus și de jos s-aprindeau, se stingeau și iar s-aprindeau în mijlocul celei mai adânci tăceri.</p>
                  <p>Pârvu aștepta de mult la șipot cu calul înșăuat, când sosi Sanda din livede. El o văzu bine de departe: un licurici se încurcase în perii ei din frunte, și ca o candelă, care veghiază în umbra altarului d-asupra icoanii sfinte, arunca lumina-i albăstruie pe sprîncenele femeii.</p>
                  <p>Cu toată căldura nopții, Sanda tremura și mâna ei pe care o apucă Pârvu era înghețată.</p>
                  <p>Vorbe puține... El o ajută să se suie pe cal și haide! Calul sforăi și nu vru să plece.</p>
                  <p>„Asta-i semn rău Pârvule!” </p>
                  <p>— Aș!” </p>
                  <p>O înjurătură, un ghiont în coastele dobitocului — calul se smunci în silă din loc, și porniră.</p>
                  <p>Fără nici un sgomot, ocoliră satul... Nimini nu-i auzi, nici un câine măcar nu-i simți trecând.</p>
                  <p>Înainte de revărsatul zorilor, erau departe în munte, aproape de graniță; și când cea d-întâiu rază a soarelui auri cel mai înalt pisc de piatră, ei putură să răsufle fără teamă; granița era ca la o bătaie bună de pușcă.</p>
                  <p>Pentru întâia oară Sanda zâmbi tovarășului ei și chipul i se însenină.</p>
                  <p>„Vezi, zise el, că ți-era frică degeaba. Acu am scăpat”.</p>
                  <p>Dar n-apucă să isprăvească bine vorba, și de la cotitura unei stânci se arată Dragomir galben și înfiorător.</p>
                  <p>„Al meu ești!” strigă el și ca trăsnetul căzu asupra lui Pârvu.</p>
                  <p>Cuțitul se duse p-între coaste până în prăsele: încă o lovitură în pântece și alta în gât și multe altele pe unde se nemerea... și calcă-l cu picioarele și lasă-l și iar.</p>
                  <p>Când își potoli setea grozavă, Dragomir, plin de sânge din cap până-n picioare, se-ntoarse către ea:</p>
                  <p>„Să trăești Sanda, că mi l-ai dat în mână! Am scăpat acu de tot de dușman. Aide, râzi de!”</p>
                  <p>Sanda începu să râză cu hohot de răsună muntele, un râs așa de lung și de îngrozitor că Dragomir însuș se cutremură. El voi s-o apuce și s-o sguduie ca să o oprească a mai deștepta tăcerea adâncă a culmilor. Ea îl împinse cât colo strigând:</p>
                  <p>„Sânge, sânge!”</p>
                  <p>— Destul acu! taci... Ai mai bine să fugim, să nu dea cineva peste noi, că-nfundăm ocna!</p>
                  <p>— Nu, strigă Sanda cu un glas înspăimântător, nu; de ocnă să n-ai frică! Hai la Olt să te speli de sânge; hai de te curăță... ai bălăcit în sânge! hai de te curăță!”</p>
                  <p>Zicând aceasta, ea se urcă pe cal și fără să se mai uite-napoi porni îndărăt la vale. Dragomir se luă după ea uitân-du-se încoace și-ncolo să nu-l vază cineva. Nimeni... Sus, în albastrul dimineții, plutea în cercuri largi un vultur, și mai-ncolo altul; tâlharii vânturilor se coborau încet la locul însemnat de Dragomir. </p>
                  <p>„Acu să ne socotim și amândoi! zise încruntat Dragomir, care mergea jos alături cu calul.</p>
                  <p>Sanda se uită la el fără să-i răspunză, fără să clipească, parcă ar fi fost de piatră.</p>
                  <p>„Nu ți-e frică? zise el.</p>
                  <p>— Frică? Acu de ce să-mi mai fie frică!</p>
                  <p>— De ce te așteaptă.</p>
                  <p>— Mergi mai degrab de te spală... c-apoi ocna...</p>
                  <p>— Gândești că nu știu tot.</p>
                  <p>— Mergi de te spală!...</p>
                  <p>Ajunseră la gura unei văi, pe un tăpșan d-asupra Oltului, care trecea aici între doi pereți drepți de stâncă.</p>
                  <p>„Putem coborî p-aci? întrebă Sanda.”</p>
                  <p>— Nu, răspunse Dragomir, care lăsase căpăstrul și se aplecase pe marginea prăpăstiei să cunoască locul.</p>
                  <p>— Mergi de te spală!... Spală-te!”</p>
                  <p>Atât mai putu auzi Dragomir; ale din urmă vorbe ce-i fusese dat să mai auză.</p>
                  <p>Într-o clipă, Sanda sărise de pe-cal, pusese mâna ei de fier în ceafa lui Dragomir, care era aplecat pe marginea stâncii, și-i făcuse vânt în gol. Ea-l privi cum se duce, cum se rostogolește împins cât colo de un colț de piatră, de care s-a împiedicat, și cum îl înghit, la urmă, valurile tocmai la locul unde se-nvârtește un ochi larg fără fund știut.</p>
                  <p>După multe zile de lingoare, Ancuța își mai veni puțin în cunoștință. Cumătră care o îngrijise o părăsise având și ea casa ei de-ngrijit, și o babă bătrână luase să caute de copil.</p>
                  <p>Tot culcată și nemișcată, biata femee simțea oboseala acea binefăcătoare pe care numai omul ce a trecut printr-o boală grea o știe. Dar ce se făcuse Sanda? Toți o părăsiseră, și bărbatul și cumnata?</p>
                  <p>Într-o dimineață se pomeni că-i aruncă cineva, de pe fereastră-n pat, o pietricică.</p>
                  <p>Bolnava-și întoarse a lene capul spre lumină: era Sanda. Ea-și scutură părul sbârlit, își arătă dinții albi și se făcu nevăzută. </p>
                  <p>„Sando! Sando!” strigă Ancuța cu glasul ei stins.</p>
                  <p>Nimeni nu răspunse.</p>
                  <p>Să fi fost o vedenie? S-o fi apucat iar frigurile?... Cu dreapta ei slăbănogită de atâta suferință, femeia își făcu cruce.</p>
                  <p>Dar pietricica era în pat lângă ea; o vedea, o pipăia, — tot Sanda fusese.</p>
                  <p>Ancuța așteptă zi după zi—fără să mai vază pe cumnată-sa.</p>
                  <p>Calul lui Pârvu s-a întors acasă plin de sânge; Dragomir a intrat parcă-n pământ, și Sanda — Sanda e nebună: vara, iarna, umblă p-în pădure cu niște sdrențe pe ea, cu părul vâlvoi și cântă, cântă mereu; și când un om de omenie, ori o femee cu milă, îi dă de pomană un codru de mămăligă, biata nebună îi zice râzând:</p>
                  <p>„Bogdaproste!... S-a spălat da, s-a spălat!</p>
                  <p>— Ce s-o fi întâmplat? se întreabă oamenii din sat.</p>
                  <p>— Ce?... Ce mai poți afla de la un nebun?... Numai Dumnezeu poate ști”.</p>
                  <p>Adesea pădurea s-a uscat și a înverzit iar; copiii au ajuns oameni, și bătrânii odihnesc sub umbra sfintei cruci. Sanda tot trăește. Anii au trecut peste ea mai ușor ca peste oamenii cuminți. Întâmplările ei se povestesc ca un basm, dar nimeni nu-și închipuie, când vede pe biata bătrână râzând, vorbind și jucându-se cu toate cele ca un copil mic, că-i stă în față cel din urmă gâde și jertfa cea din urmă a unei străvechi răzbunări.</p>
               </div>
               <div type="div3" rend="P42">
                  <head>Broasca minunată</head>
                  <subtitle>„schiță americană de Mark Twain” </subtitle>
                  <p>traducere de Ion Luca Caragiale</p>
                  <p>Să vedeți numa ce mi-a povestit secătura ceea bătrână de Simon Wheeler când m-a prins la strâmt într-un colț din cârciuma minorilor de la Angel.</p>
                  <p>Era un bătrân gras și chel, un chip de om care ți-era drag numaidecât cum îl vedeai, pentru că era foarte amabil și naiv. Toată vremea cât mi-a vorbit, n-a zâmbit măcar odată, nici n-a-ncruntat din sprâncene, ori să-și fi schimbat el câtuș de puțin fluiditatea inițială a povestirii, dar nici să arate cea mai slabă umbră de entusiasm.</p>
                  <p>În toate palavrele lui era un accent de sinceritate serioasă care dovedea, fără doar și poate, nu numai că dânsul nu vede nimica ridicul sau burlesc în povestirea sa, dar încă o consideră ca fiind de cea mai mare importanță și pe eroi îi prețuește ca pe niște ființe de o înaltă inteligență, chiar niște oameni de un superior talent.</p>
                  <p>— Era odată aici (povestește bătrânul meu) un tovarăș pe care-l chema Jim Smiley. Asta era p-în iarna de la 49,... ba mi se pare că era p-în primăvară la 50... în sfârșit nu-mi aduc aminte tocmai bine când era; destul că trebue să fi fost cam p-atunci, fiindcă p-atunci a venit el aici. Dar în sfârșit... Foarte ciudat om! Toată viața și-o pe-trecea făcând prinsori. Făcea prinsoare pe orice, pe un fleac, pe orice nimic. Nu sta locului până nu găsea pe cineva cu care să se prinză măcar pe ce. Dacă nu putea găsi să se prinză pentru, se prindea contra. Orice prinsoare îi propuneai o primea și era mulțumit, și ce e de mirare, e că avea un noroc orb: ori pentru, ori contra, ori pe ce, câștiga aproape la sigur. </p>
                  <p>
                     <lb/>Dar să fi fost alergături de cai — bătăi de câini — dueluri de cotoi — lupte de cocoși — el era în fruntea prinsorilor. De-o pildă, vedea două vrăbii p-un gard, numaidecât prinsoare: a din dreapta, ori a din stânga are să sboare întâi. Ori dacă ziceai și dumneata ca el, atunci el se prindea că din contra.</p>
                  <p>Toți ștrengarii de băieți îl cunoșteau și pot să-ți spună multe comedii despre el. Odată nevasta preotului Walker era bolnavă rău, nu mai era nădejde de scăpare. Dar într-o dimineață, iacătă că vine părintele Walker, și Smiley îl întreabă cum îi mai merge bolnavei; părintele zice:</p>
                  <p>— Slavă Domnului, să vorbesc într-un ceas bun, merge bine de tot; dacă merge tot așa, peste câteva zile se scoală.</p>
                  <p>— Ei, uite eu (zise Smiley, așa din instinct și fără să se gândească la rău) mă prinz pe ce poftești că nu scapă.</p>
                  <p>S-a supărat părintele rău, și nici nu i-a răspuns, darmi-te să se prinză.</p>
                  <p>Pe vremea aceea, avea Smiley o iapă pe care pungașii de băieți o porecliseră „Coropișnița”. Cu mârțoaga aceea a câștigat el multe parale. Iapa avea totdeauna câte ceva: ori tignafes, ori vreo rană, ori șchiopăta, ori cădea d-a-n picioarele de slăbiciune. La orice alergătură, îi dedeau înainte două-trei sute de metri; erau toți siguri că o ajung de pe urmă și-i trec ușor înainte. Aș! tocmai la sfârșit, parcă intra dracu-n gloabă, o apuca un fel de năvârlii turbate: se ridica, holba ochii, deschidea nările, se sbuciuma, se năbădăia, se răscăcăra, ridica deodată, nu știu cum, toate picioarele-n vânt, țopăia când de o parte, când de alta, se giulea de garduri, strănuta, țâfnea, sforăia, necheza, făcea o larmă a dracului, ridica nori de praf, și totdeauna, dar totdeauna ajungea întâi cu lungimea gâtului, just dar just ca să nu mai încapă vorbă ori tăgadă.</p>
                  <p>Pe urmă, Jim avea un mops. Să fi văzut lepădătura ceea de javră, nu dedeai o lescaie pe el, — o jigărae urîtă pe care n-ai fi crezut-o-n stare decât să șterpelească un oscior de la bucătărie. Dar ia să fi început prinsorile, să fi intrat bani în joc, să fi văzut dumneata ce câine! Falca lui de jos odată-ncepea să se-ntinză și să-și arate colții și gura roșie ca focul. Puteai s-asmuți asupra lui alt câine; acesta se repezea la mops, îl mușca, îl târîea, îl snopea, îl ridica și-l trântea peste cap... Bine! Jackson, așa-l chema pe mops, răbda și tăcea până când venea vremea. Atunci, când adică prinsorile contra lui se ridicaseră așa că nici unul dintre jucători nu mai avea un ban de pus, atunci odată se făcea mititel de tot, se răsucea-n loc foarte comic și haț! apuca pe celălalt de încheietura labei de dinapoi, și pe urmă sta pe loc nemișcat și clipea dintr-un ochi, și strângea mereu ca un clește mecanic până se isprăvea prinsoarea, și Smiley încasa banii. Jackson numai odată a pierdut; dar atunci a pierdut fiindcă n-a avut noroc: i-au dat să se bată cu un câine care n-avea deloc labe dinapoi: un fierăstrău circular, din nebăgare de seamă, i le retezase de mai sus de-ncheietură.</p>
                  <p>În ziua aceea, când erau lucrurile tocmai la pont, când toți banii celor de față se scuturaseră, Jackson se repezi să-nhațe cum știa el pe adversar. Dar îndată văzu că l-au tras pe sfoară, — față cu un așa adversar meșteșugul lui era fără putere. O clipă fu cuprins de mirare, apoi căzu în silă de viață. Se înțelege bine că mopsul renunța la biruință: fu biruit și încă-ntr-un chip destul de trist. Atunci, ridică ochii către stăpânu-său ca și cum ar fi vrut să-i spună că-i pare rău de i se rupe inima, dar că nu-i vina lui, căci nu e chip să înhațe de labele de dinapoi pe un câine care dinapoi n-are labe; și numaidecât se-ntinse lat și-și dete obștescul sfârșit... Ce bun dobitoc sărmanul! zău, bun dobitoc; dacă ar fi trăit, i se ducea vestea departe; avea stofă, mare talent avea! Iaca, nu știu cum, dar mă apucă așa o jale când mă gândesc cum s-a prăpădit bietul mops!</p>
                  <p>Dar, în sfârșit!... toți suntem muritori...</p>
                  <p>Smiley mai avea și câini șoricari, și cocoși bătăuși, și toate soiurile de lighioane, așa că nu era prinsoare la care să nu poată lua și el parte. Într-o zi a prins o broască și a dus-o acasă, zicea că vrea să-i dea el o educație adevărată. Și-n adevăr, trei luni de zile s-a lăsat de toate cele; toată ziulica în curticica lui stetea pe capul broaștii s-o învețe să sară în toate felurile.</p>
                  <p>Puteai jura că n-are s-o învețe nimic: ei! cu toate astea a-nvățat-o, și ce frumos! Îi dedea o lovitură ușoară cu o nuielușe la spate, și la minut vedeai broasca sărind în aer ca o minge, făcând o tumbă, ba și două dacă-și lua vânt bine, și pe urmă căzând jos drept în patru labe ca o pisică. O învățase să prinză muște — una nu-i scăpa... Am văzut-o cu ochii, adică l-am văzut, fiindcă era broscoi, făcând exerciții să te fi crucit. Smiley îl punea pe Daniil (așa-l chema pe broscoi) jos și începea să-i cânte: „Hopa țupa, Danilache! haide, taică, hopa, țupa!” Și într-o clipă diavolul de broscoi, hop! sărea și îmbuca o muscă, și pe urmă se întorcea iar la loc și începea să se scarpine după ureche cu laba de dinapoi, ca și cum n-ar fi făcut vreo ispravă mare.</p>
                  <p>Nu se putea să găsești o broască mai modestă și mai cuminte. Dar s-o fi văzut când era vorba să sară pe un loc neted, atunci s-o fi văzut! dintr-o aruncătură sărea mai departe decât orice altă broască... De câte ori era vorba să sară Daniil pe un loc neted, Smiley punea la mijloc ăl din urmă ban. Era om mândru și sigur de broasca lui, și avea dreptate; oamenii umblați care călătoriseră în toată lumea și cunoscuseră fel de fel de lucruri, spuneau că Daniil dă sută la sută-nainte la toate broaștele din lume.</p>
                  <p>Bun!... Smiley își hrănea broscuțul lui, și-l ținea într-o colivioară mică și venea adesea cu el în târg ca să facă prinsori. Într-o zi, ce să te pomenești cu un individ (era străin, nu era de-ai noștri) că s-apropie de Smiley, se uită la colivie și zice:</p>
                  <p>— Ce Dumnezeu ăi fi având în colivioara asta?</p>
                  <p>— De, răspunde Smiley, am și eu vreo păsărică, vreun țintezoiu, ori poate, mai știi! vreo broscuță... Zău că-i o broscuță; ia uite dumneata cât e de drăguță.</p>
                  <p>Individul luă colivia, se uită cu luare aminte în fund, bleojdind ochii, o suci, o-nvârti și pe urmă:</p>
                  <p>— Adevărat, așa e. Da-ce faci dumneata cu broscuța asta?</p>
                  <p>— Ei, zise Smiley, o țiu și eu așa, fiindcă, după mintea mea a proastă, broscuța mea este cea mai săltăreață broscuță din toată țara asta.</p>
                  <p>Individul luă iar colivia, se mai uită lung și apoi o detc-napoi lui Smiley, zicând așa cu nepăsare: </p>
                  <p>— Nu mi se pare deloc, după înfățișare, să fie așa de mai grozavă broscuța dumitale decât altele.</p>
                  <p>— Poate că nu ți s-o fi părînd dumitale, de! poate că dumneata știi, ori poate că nu știi ce va să zică o broască săltăreață. Dar eu... parcă m-aș prinde cu dumneata pe douăzeci de dolari că broasca mea întrece pe oricare vrei dumneata.</p>
                  <p>Individul stete un moment la gânduri și apoi urmă cu un ton mai dulce și parcă cu părere de rău:</p>
                  <p>— De! eu sunt străin aici și n-am broască; dar dacă aș avea și eu o broască, mai c-aș ținea prinsoarea.</p>
                  <p>Atuncea Smiley zise:</p>
                  <p>— Foarte bine, foarte bine! Ține dumneata o lecuță colivia, și eu mă duc să-ți aduc câte broaște vrei.</p>
                  <p>Individul luă colivia, se prinse pe patruzeci de dolari și șezu jos așteptând să-i aducă și lui o broască. Șezu el așa cât șezu dus pe gânduri; pe urmă luă pe Daniil, îi căscă gura largă și cu o linguriță mică îi turnă în gușe o încărcătură bună de alice; apoi dete drumul lui Daniil în colivie la loc și se puse s-aștepte.</p>
                  <p>Smiley se dusese la eleșteul din apropiere, și după ce bălăcise p-în mocirlă, prinsese două broscuțe și acuma le aducea individului.</p>
                  <p>— Alege pe care poftești, zise Smiley.</p>
                  <p>— Care o fi, e tot una, răspunse străinul.</p>
                  <p>— Bun! acuma suntem gata, nu-i așa? Pune broasca dumitale lângă Daniil, cu labele dinainte la linie. Gata?... Dau semnalul.</p>
                  <p>Alinierea fiind gata, Smiley strigă:</p>
                  <p>„Una, doi, trei! Hop!”</p>
                  <p>Și fiecare își îndemnă de la spate broasca lui. A străinului, sălbatică, sări cât colo. Daniil dete să sară și el, se înțepeni-n labele de dinapoi, ridică din umăr de două trei ori, iacă așa... dar deloc! Daniil nu se putea mișca, parcă era mititelul, prins într-un șurup. Smiley, se-nțelege, crăpa de ciudă; dar de unde să-i treacă prin cap ce se petrecuse în lipsa lui! Firește.</p>
                  <p>Amicul luă banii și p-aci ți-e drumul. Când se depărta își mai întoarse odată capul și zise lui Smiley în loc de adio: </p>
                  <p>„Zău, nu mi se pare deloc broscuța dumitale mai abitir decât altele”.</p>
                  <p>Smiley stete pe loc scărpinându-se-n cap și privind prostit la Daniil căzut jos la picioarele lui.</p>
                  <p>„Ce nu pot pricepe, gândi el în sfârșit, e de ce broscoiul ăsta nici n-a vrut măcar să miște din loc. Ce are?”</p>
                  <p>Se aplecă, apucă pe Daniil de laba dinainte și-l ridică în sus:</p>
                  <p>„Ce dracu are de-i așa greu?”</p>
                  <p>Atunci îl răsturnă cu capul în jos ținându-l de labele d-inapoi, și Daniil începu să verse alice ca la două lingurițe pline. Smiley se plesni cu palma peste ochi. Era turbat de necaz. Trânti cât colo pe bietul Daniil și o luă la fugă ca un nebun pe urmele amicului... Da-de unde? Amicul era departe, firește, și de atuncea Smiley nu i-a mai văzut mutra.</p>
                  <p>Bun!... Câtăva vreme după asta, Smiley a căpătat...</p>
                  <p>La acest punct al povestirii, palavragiul meu auzi că-l strigă cineva de afară: „Tată Simon!”</p>
                  <p>— Stai aici, îmi zise el: mă duc să văz de ce mă cheamă; mă întorc numaidecât; să-ți spun alta mai lată.</p>
                  <p>Dar eu, care mă săturasem de minunile lui Smiley, mă ridicai de pe scaunul unde mă încolțise tata Simon și plecai. În ușă, iată iar palavragiul meu, m-apucă de un nasture al paltonului și-ncepe iar:</p>
                  <p>— Stai să-ți spun... După aia, Smiley a căpătat o vacă chioară cu coada tăiată din rădăcină...</p>
                  <p>— Ei, tată Simon, ia mai scutește-mă pe ziua de azi măcar de vaca ciută. Ce vrei, să-ți înghit toate min...unile într-o zi? Mai păstrează-mi și p-altă dată.</p>
                  <p>— Păcat! zise bătrânul, măcar asta să fi stat s-o asculți... asta e mai lată.</p>
                  <p>— Nu se poate; am treabă, noapte bună.</p>
               </div>
               <div type="div3">
                  <head>Masca</head>
                  <p>de Edgar Allan Poe</p>
                  <p>Traducere de Ion Luca Caragiale</p>
                  <p>Multă vreme <hi rend="italic">Moartea Roșie</hi> bântuise ținutul. Nicicând mai fatală și mai îngrozitoare ciumă. Avatarul ei era sângele — roșala și grețoșenia sângelui. Dureri de junghiuri, amețeală vârtejoasă, apoi sudori peste sudori, și topirea ființei. Pete stacojii pe trup, mai ales pe obraz, denunțau lumii victima, ca lumea să fugă nebună de groază refuzându-i orice ajutor, orice simpatie. Năvala, mersul și sfârșitul boalei — toate în mai puțin de un ceas.</p>
                  <p>Dar prințul Prospero era fericit, neclintit, cuminte. Când pe ținuturile lui moartea seceră jumătate din locuitori, prințul adună o mie de prieteni voinici și veseli, aleși dintre cavalerii și damele curții, și se retrase cu dânșii într-una din mănăstirile sale întărită cu ziduri înalte și trainice, cu porți de fier puternice. Era o clădire uriașă, închipuirea gustului prințiar, excentric și măreț. Curtezanii, cum intrară, aprinseră mangaluri, arseră fier, și, cu ciocanele lipiră verigele porților, ca să nu se mai poată mișca din loc. Erau acuma la adăpost de orice pornire de disperare din afară, orice ieșire pentru freneziile din năuntru era închisă. Mănăstirea era încărcată cu prisos de toate trebuincioasele; puțin le mai păsa celor dinăuntru de molimă: lumea d-afară facă ce-o ști. Deocamdată ar fi fost nebunie să se-ntristeze cineva; să gândească măcar la rău. Prințul îngrijise de toate mijloacele de petrecere: bufoni, poeți, dănțuitori, muzicanți — frumosul sub toate formele — și vin, vin bun. Toate bunătățile, frumusețile și siguranța înăuntru — afară, <hi rend="italic">Moartea Roșie</hi>.</p>
                  <p>Trecuseră câteva luni de la această retragere; afară bântuia acuma biciul cu cea mai fioroasă turbare; prințul se hotărî să dea un bal mascat de cea mai înaltă strălucire.</p>
                  <p>Ce voluptoasă arătare a fost mascarada aceea! Lăsați-mă mai întâiu să vă descriu salele balului. Erau șapte — o perspectivă imperială. În multe palate, șirurile acestea de saloane stau în linie dreaptă; când ușile sunt deschise de perete, privirea se poate adânci până-n fundul celui din urmă, fără piedică. Aici era cu totul altfel, cum trebuia să se aștepte oricine de la un prinț al cărui gust foarte pronunțat pentru lucrurile bizare, era destul de cunoscut. Salele erau așa legate una de alta, că nu puteai apuca cu privirea decât numai una. La douăzeci-treizeci de pași era o cotitură repede de unde se descoperea un aspect nou. La stânga și la dreapta, în mijlocul fiecărui perete, o ferestruică gotică, înaltă și strâmtă, răspundea într-un coridor închis, care urma sinuozitățile apartamentului. Fiecare fereastră era de sticlă colorată în armonie cu tonul dominant al decorațiunilor sălii. Așa, aceea care era la marginea din spre răsărit era albastră, ferestrele erau albastre închis. A doua era purpurie cu geamuri tot purpurii. A treia era verde, verzi și ferestrele. A patra portocalie, a cincea albă, a șasea vânătă. A șaptea era din tavan până-n podele în draperii de catifea neagră, care-mbrăcau pereții căzând jos în cute bogate pe un covor de aceeaș stofă și de aceeaș coloare. Numai în această încăpere geamurile nu erau la fel; erau stacojii, ca sângele proaspăt.</p>
                  <p>În nici una din cele șapte sale, printre ornamentele de aur risipite din destul peste tot, nu se vedea vreo lampă sau vreun candelabru. Nici o lumină de felul acesta. Dar în coridorul dimprejur, la fiecare fereastră, ardea câte un tripod enorm, o flacără puternică: razele treceau prin geamurile colorate și luminau salele într-un chip uimitor. Astfel se produceau fel-de-fel de aspecte sclipitoare și fantastice. În sala dinspre apus, cea neagră, lumina, trecând prin geamurile stacojii și căzând peste catifeaua neagră, făcea un efect sinistru, dând chipului care intra acolo o înfățișare așa de stranie, încât foarte puțini dănțuitori aveau îndrăzneala să puie piciorul în acel colț magic.</p>
                  <p>Tot în sala neagră, sta atârnat în perete spre apus un ceasornic uriaș de abanos. Pendula se legăna cu un tic-tac surd, greu și monoton. Când minutarul, ocolind cadranul, atingea ceasul, ieșea din plămânii de aramă un sunet limpede și strălucitor, profund și cu totul muzical, de o așa particulară notă și de o așa energie, că muzicanții se opreau din cântarea lor ca să asculte pe a ceasului; o turburare de o clipă înfiora întreaga adunare veselă, și cât vibrau ciudatele sunete, se vedea bine că și cei mai nebuni se-n-gălbeneau, cei mai în vârstă, cei mai încercați își treceau mâna pe frunte, sub care se petrecea o meditare sau un gând îmbătător. Când ecoul se stingea cu totul, o veselie ușoară înviora iarăș pe toată lumea; muzicanții se uitau unii la alții zâmbind de slăbiciunea lor nervoasă și jurau între ei că la o a doua sunare n-or să mai aibă nici o emoție, apoi, după fuga altor șaizeci de minute, care cuprindeau cele trei mii șase sute de secunde ale ceasului stins, sosea altă cântare fatală, și iar aceeaș turburare, acelaș fior, aceleași gânduri adânci.</p>
                  <p>Era cu toate astea o veselă și strălucită orgie. Gustul ducelui era cu totul deosebit. În privința colorilor și efectelor, mai ales, avea cea mai sigură judecată. Desprețuia așa numitul <hi rend="italic">decorum</hi> la modă. Planurile-i erau îndrăsnețe și sălbatice, și concepțiile-i aveau o strălucire barbară. Mulți l-ar fi crezut nebun. Curtezanii lui îl știau aminteri. Trebuia însă să-l asculți, să-l vezi de aproape, să-l atingi, ca să fii sigur că în e toată firea.</p>
                  <p>El îngrijise în mare parte de decorațiile și mobilarea celor șapte săli pentru bal, și tot după gustul lui personal se întocmise stilul costumelor. Erau desigur niște concepțiuni grotești; ceva uimitor, strălucitor, și picant și fantastic. Erau figuri în adevăr arabești, împopoțonate într-un chip absurd; fantazii monstruoase ca nebunia; erau figuri frumoase, desmățate, bizare o mulțime, uneori grozave, și câte vrei desgustătoare. În scurt era o defilare de visuri care se legănau de colo până colo prin cele șapte saloane. Și aceste visuri se amestecau și sburau în toate sensurile luând coloarea fiecărei săli, și ai fi zis că făceau ele cu picioarele lor muzica, iar cântările stranii ale orchestrei erau răsunetul pașilor lor. </p>
                  <p>
                     <lb/>Din timp în timp, se aude sunând ceasornicul de abanos din sala de catifea. La glasul ceasului, totul se oprește, totul tace. Visurile au încremenit pe loc... Dar sonăria se stinge după câteva clipe și deodată o veselie ușuratecă și nestăpânită începe a mișui pretutindeni. Muzica se umflă din nou, visurile încremenite reînviază sbuciumându-se de colo până colo, sub minunatele valuri de lumină colorată ce trec prin geamuri de la flacăra tripodurilor... Dar în salonul tocmai din fund spre apus nici o mască nu mai cutează a-și pierde pașii; noaptea e-n putere; o lumină și mai pătrunzătoare se varsă prin geamurile stacojii, făcând negreala draperiilor funebre și mai înfiorătoare; nesocotitului care pune piciorul pe întunecatul tapet, ceasornicul de abanos îi trimite niște sunete și mai adânci, și mai energice, și mai solemne decât acele ce ajung la dănțuitorii cari se învârtesc nepăsători în sălile depărtate.</p>
                  <p>În acelea, furnica lumea, acolo era toiul febril al petrecerii. Sărbătoarea era în culme, când se auzi sunetul ceasornicului de abanos — miezul nopții! Muzica amuțește, vârtejul valsului încremenește scurt: tăcere și imobilitate. Acuma sunt douăsprezece bătăi de sunat. De aceea poate mai îndelungată gândire s-a putut strecura în meditațiile celor ce gândeau printre mulțimea veselă. Și poate tot pentru aceea, până când să moară cea din urmă bătaie, câțiva au avut vremea să zărească prin mulțime o mască, până atunci neluată în seamă de nimeni. Știrea acestei arătări nouă s-a răspândit de jur împrejur, producând în toată adunarea o șopteală, o murmurare semnificativă de mirare și dezaprobare, mai apoi de spaimă, de groază și de desgust.</p>
                  <p>Trebuia fără-ndoeală să fie o arătare extraordinară ca să poată face așa sensație într-o adunare de fantasme nebune precum am descris-o. În adevăr, aproape n-avea margini desfrâul de carnaval al acelei nopți; dar noua mască trecuse peste extravaganța unui Erod, depășise limitele destul de largi ale decorului impus de prințul Prospero. Sunt coarde care nu se lasă atinse fără emoțiune chiar în inimele cele mai oțelite. Chiar la cele mai stricate ființe, deși ele iau și viața și moartea drept o jucărie, sunt lucruri cu cari nu te poți juca. Toată adunarea fu adânc mișcată de prostul gust și necuviința purtării și costumului acestui străin. Era o persoană mare și osoasă, învelită într-un giulgiu din cap până-n picioare. Masca ei înfățișa așa de bine fizionomia unui cadavru țeapăn, că oricât de aproape nu s-ar fi putut descoperi meșteșugirea. Totuș, poate că flușturateca societate ar fi îngăduit măcar, dacă nu chiar aplaudat, această urîtă glumă. Dar masca împinsese lucrul mai departe — era costumată ca <hi rend="italic">Moartea Roșie</hi>. Giulgiul îi era pătat de sânge de sus până jos, și fruntea-i largă și tot chipul stropite de îngrozitorul pojar stacojiu.</p>
                  <p>Spectrul se mișca încet, solemn, ca și cum ar fi voit să-și susțină mai bine rolul, plimbându-se mândru printre dănțuitori. Când prințul Prospero dete cu ochii de el, rămase o clipă înecat de un fior puternic de groază și desgust; dar numaidecât fruntea prințului se roși de turbare:</p>
                  <p>— Cine îndrăsnește, strigă el răgușit către curtezani, să ne insulte cu o așa ironie blestemată? Puneți mâna pe el! smulgeți-i masca, să știm pe cine o să spânzurăm mâine de creneluri la răsăritul soarelui!</p>
                  <p>Asta se petrecea în sala despre răsărit, cea albastră. Cuvintele prințului răsunară tare și distinct până în fundul tuturor celorlalte saloane — prințul era un om voinic și aspru — muzica tăcuse la un semn al lui. Curtezanii palizi, la cuvintele prințului, deteră să facă o mișcare către străin, care le fusese o clipă sub mână și care acuma înainta către prințul cu pasul sigur și măreț. Dar îndrăsneala smintită a străinului, insuflând o teamă nedefinită tutulor, nimeni nu cuteză să-l atingă, așa că fără piedică el trecu aproape pe lângă prințul. Mulțimea se grămădi către pereți, dându-se înapoi și lăsându-i cale deschisă; masca porni înainte cu acelaș pas solemn și măsurat, care de la-nceput o caracterizase: din camera albastră în cea purpurie, din aceasta în cea verde, din cea verde în cea portocalie, apoi în cea albă, în cea vânătă, înainte chiar de a se face vreo mișcare hotărîtă pentru a-i opri pașii.</p>
                  <p>Atunci, prințul Prospero, smintit de turbare și de rușinea mișeliei sale de o clipă, porni grabnic prin cele șase saloane, neurmat de nimeni, căci o groază de moarte apucase pe toată lumea. Prințul ținea în mâna-i ridicată un pumnal și se apropiase la trei pași de fantasma care se grăbea să nu fie ajunsă. Când masca fu în fundul sălii de catifea, se-ntoarse deodată față în față cu acel ce o urmărea. Un răcnet sfâșietor se auzi... pumnalul alunecă ca un fulger pe tapetul funebru, pe care apoi se prăbuși trăsnit prințul Prospero.</p>
                  <p>O grămadă de măști, apucate de îndrăsneala nebunească a desnădejdii, se repeziră în salonul negru. Necunoscutul sta ca o stană de piatră drept și nemișcat sub umbra ceasornicului de abanos. Năvăliră toți asupră-i, dar toți fură sugrumați de o groază fără nume când simțiră că sub giulgiul sângerat și cadaveroasa mască, pe care le prinseseră cu o așa supremă energie, nu se găsea nici o formă palpabilă.</p>
                  <p>Atunci cunoscură că le stă în față <hi rend="italic">Moartea Roșie</hi>... Le sosise pe furiș ca un tâlhar de noapte. Unii după alții căzură grămezi prin salele de orgie, inundate de o rouă sângerată, unul câte unul se stinse în postura ultimelor cărceie. Și viața ceasornicului de abanos se stinse împreună cu viața celui din urmă dintre veselii tovarăși. Și besna, și ruina și <hi rend="italic">Moartea Roșie</hi> puseră asupra totului călcâi de stăpânire fără de margini.</p>
               </div>
               <div type="div3">
                  <head>O balercă de Amontillado </head>
                  <p>de Edgar Allan Poe</p>
                  <p>Traducere de Ion Luca Caragiale</p>
                  <p>Destulă vreme răbdasem răutățile lui Fortunato; dar când în sfârșit m-a insultat de-a dreptul, am jurat să-mi răzbun. Îmi cunoașteți felul sufletului și n-o să vă-nchipuiți că mi-a ieșit de pe buze vreo amenințare. Cât de târziu, trebuia să fiu răzbunat; asta era hotărît lucru; dar hotărîrea mea era așa de desăvârșită, încât nu putea încăpea nici un gând de pericol. Trebuia nu numai să pedepsesc, ci să pedepsesc fără grijă de pedeapsă. Ocara nu poate fi spălată, dacă acel ce încearcă s-o spele e atins și el de vreo pedeapsă, și iarăși nu se poate crede spălată dacă răzbunătorul nu se descopere în fața celuia ce i-a făcut ocara.</p>
                  <p>Trebuie să știți că nu-i dedesem lui Fortunato, nici prin vorbă nici prin faptă, vreun motiv, care să-l facă a se îndoi cumva de bunăvoința mea. După obicei, urmam să-i zâmbesc în față, și el nu ghicea că prietenia de acum ascundea gândul jertfirii lui.</p>
                  <p>Fortunato zâmbea din toată inima, deși era în toate privințele un om ciudat și de temut; —își închipuia că nimeni n-are nici curaj nici motive ca să-l lovească pe dânsul. Italienii foarte rar au darul admirabil de a se prezenta așa cum sunt din fire, entuziasmul lor mai totdeauna e împrumutat de la împrejurări; asta e șarlatanism. La pictură și la poezie Fortunato era șarlatan ca toți compatrioții lui; la vinuri vechi însă, era sincer. În astă privință mă potriveam la gust cu el; și eu mă pricepeam foarte bine la vinurile italienești și, de câte ori puteam, cumpăram cantități însemnate. </p>
                  <p>Într-o seară, când se-ntuneca bine, tocmai în toiul carnavalului, întâlnii pe prietenul. Se apropie de mine cu multă cordialitate, fiindcă băuse mult. Prietenul era costumat ca paiață și purta pe cap o tichie țuguiată cu clopoței. Așa de fericit am fost când l-am văzut, încât nu mă putui sătura să-i strâng mâna.</p>
                  <p>— Dragă Fortunato, ce noroc că te-am întâlnit!... ce bine ești astăzi la față... Uite ce e: am primit astăzi o balercuță de <hi rend="italic">amontillado</hi>, adevărat ori falș, nu știu... și mă-ndoesc.</p>
                  <p>— Ce? de <hi rend="italic">amontillado?</hi> o balercă? Peste putință... și încă în mijlocul carnavalului!</p>
                  <p>— Deaceea mă și-ndoesc, răspunz eu, și am făcut prostia de l-am plătit tot înainte, fără să te consult. Nu te-am putut găsi și nu vream să scap ocazia.</p>
                  <p>— <hi rend="italic">Amontillado!</hi>
                  </p>
                  <p>— Mă-ndoesc.</p>
                  <p>— <hi rend="italic">Amontillado!</hi> hm!</p>
                  <p>— Vreau să-l trag din balercă.</p>
                  <p>— <hi rend="italic">Amontillado!</hi> aș!</p>
                  <p>— Dar văz că te grăbești, ești poftit poate; mă duc să caut pe Luchesi: acela știu că se pricepe...</p>
                  <p>— Luchesi?... Luchesi nu-i în stare să deosebească <hi rend="italic">amontillado</hi> de <hi rend="italic">xeres</hi>.</p>
                  <p>— Și, cu toate astea, sunt gogomani care pretind că e tot așa de tare ca și d-ta.</p>
                  <p>— Vezi bine! Aide.</p>
                  <p>— Unde?</p>
                  <p>— La pimniță.</p>
                  <p>— Nu drăguță; nu voiu să abuzez de bunătatea d-tale. Ești poftit!... Luchesi...</p>
                  <p>— Da-nu sunt poftit deloc. Aide.</p>
                  <p>— Ei, nu! chiar așa să fie, văz că te-a pătruns frigul. Pimnițele mele sunt umede și reci; zidurile sunt acoperite de nitru.</p>
                  <p>— Ce-are a face! Aide... Nu mi-e frig de loc... <hi rend="italic">Amontillado!</hi> sunt sigur că te-a înșelat... Luchesi?... da nu e-n stare să deosebească un <hi rend="italic">xeres</hi> de un <hi rend="italic">amontillado</hi>.</p>
                  <p>Fortunato, zicând acestea, mă apucă de braț. Pusei o mască de mătase neagră, mă învelii bine în manta, și mă lăsai să mă târască până la palatul meu.</p>
                  <p>Acasă nu era nici un servitor; se ascunseseră cine știe unde, să facă chef în onoarea carnavalului. Le spusesem că am să mă-ntorc tocmai despre ziuă și le dedesem ordin strașnic ca nu cumva să se miște de-acasă. Știam bine că atât era destul, pentru ca îndată ce voi întoarce spatele să nu mai rămână unul.</p>
                  <p>Luai două făclii de la oglindă, una o dădui lui Fortunato, și-l îndreptai politicos dintr-o odaie-n alta, până în gârliciul pimnițelor. Coborîi înaintea lui pe o scară lungă și sucită, întorcându-mă la fiece pas spre a-i spune să ia seama bine. În sfârșit, ultimele trepte, și puserăm piciorul pe pământul umed al catacombelor vechei familii a Montresorilor.</p>
                  <p>Prietenul șovăia și clopoțeii de la tichie sunau la fiece cletinătură.</p>
                  <p>— Unde-i balerca?</p>
                  <p>— Mai încolo, zisei; dar ia uite-te la țesătura asta albă de pe ziduri.</p>
                  <p>El se-nturnă spre mine și mă privi cu niște ochi mari, sticloși și umezi de lacrimile beției.</p>
                  <p>— Nitrul?</p>
                  <p>— Da, nitrul.</p>
                  <p>Un acces grozav de tuse îl apucă.</p>
                  <p>— Și când ai căpătat tusea asta?</p>
                  <p>Îi fu peste putință bietului prieten să-mi răspunză câteva minute.</p>
                  <p>— Nu-i nimic, răspunse în sfârșit.</p>
                  <p>— Aide, zisei hotărît, aide de-aici, să nu te-mbolnăvești... Am pe Luchesi...</p>
                  <p>— Ei, aș! zise el; tusea nu-i nimic. Ce! o să mor dintr-un guturai?</p>
                  <p>— Adevărat, și nu vreau să te sperii degeaba; dar oricum, tot trebuie să iei măsuri. O înghițitură din acest <hi rend="italic">médoc</hi> are să te apere de umezeală.</p>
                  <p>Luai un șip dintr-un șir culcat pe pământ și-i frânsei gâtul. </p>
                  <p>— Ia bea.</p>
                  <p>Duse șipul la gură, privindu-mă cu coada ochiului, și, după o pauză, mă salută familiar (clopoțeii sunară) zicând:</p>
                  <p>— Beau în onoarea răposaților cari dorm împrejurul nostru.</p>
                  <p>— Și eu pentru îndelunga d-tale viață!</p>
                  <p>Mă luă la braț și urmarăm înainte.</p>
                  <p>— Vaste sunt pimnițele astea!</p>
                  <p>— Familia Montresorilor era mare...</p>
                  <p>— Am uitat marca d-tale...</p>
                  <p>— Un picior mare de aur pe un câmp de azur, piciorul strivește un șearpe târîtor, care-și înfige dinții în călcâiu.</p>
                  <p>— Dar deviza?</p>
                  <p>— <hi rend="italic">Nemo me impune lacessit</hi>.</p>
                  <p>— Foarte frumos! zise prietenul.</p>
                  <p>Vinu-i scânteia în ochi și tichia clopoțea mereu. Și mie <hi rend="italic">médocul</hi> îmi înfierbântase ideile. Printre grămezi de oase așezate la rând și amestecate cu balerci și butii, am ajuns tocmai la capătul cel mai adânc al catacombelor. Mă oprii din nou, și acu îmi permisei eu să-l apuc de un braț, mai sus de cot.</p>
                  <p>— Nitrul, zisei; vezi ce mult e aici! Parcă e mușchi de-a lungul bolților. Aici suntem sub albia râului. Picăturile de umezeală se preling printre oase. Aide, să plecăm, până nu-i prea târziu... Tusea d-tale...</p>
                  <p>— Aide-nainte, zise el, nu-i nimic. Dar mai întâi o înghițitură de <hi rend="italic">médoc</hi>.</p>
                  <p>Spărsei gâtul unui șipușor de vin de Graves. Fortunato îl dete peste cap dintr-o răsuflare. Ochii lui scânteiară foarte aprinși. Se porni pe râs și aruncă șipul în sus cu un gest ce nu-l putui înțelege.</p>
                  <p>Îl privii cu mirare, el repetă mișcarea, o mișcare grotească.</p>
                  <p>— Nu-nțelegi? zise el.</p>
                  <p>— Nu.</p>
                  <p>— Atunci, nu ești din lojă.</p>
                  <p>— Cum?</p>
                  <p>— Nu ești <hi rend="italic">maçon</hi>.</p>
                  <p>— Ba da, ba da, cum nu?</p>
                  <p>— D-ta <hi rend="italic">maçon</hi>? peste putință. </p>
                  <p>— Da <hi rend="italic">maçon</hi>. </p>
                  <p>— Dă-mi un semn! zise el.</p>
                  <p>— Iată, răspunsei, scoțând de sub cutele mantiei o mistrie.</p>
                  <p>— Vrei să glumești, zise el, dându-se-napoi... Aide la <hi rend="italic">Amontillado</hi>.</p>
                  <p>— Aide.</p>
                  <p>Și, ascunzând iar sub mantă mistria, dau prietenului brațul pe care el se lasă greu. Trecem un șir de arcade foarte joase; coborîm și ajungem la o tainiță adâncă, unde îmbâcseala aerului roșește flacăra făcliilor.</p>
                  <p>Tocmai în fundul tainiții, găsim alta mai strâmtă. Zidurile acesteia au fost acoperite cu oase. Aci, trei pereți sunt împliniți. Din al patrulea oasele au fost dărâmate și risipite neregulat pe jos, împiedecând prin grămădirea lor înaltă, trecerea. În peretele din fund, vedem o înfundătură adâncă de vreo patru picioare, largă de trei și-naltă peste un stat de om. Nu pare să fi fost într-adins făcută pentru vreo întrebuințare; e numai locul rămas gol între două proptele enorme, pe care stă așezată bolta catacombelor, având de o parte și de alta zidul de granit masiv al clădirii întregi.</p>
                  <p>Fortunato încearcă în zadar să pătrunză cu ochii în adâncimea înfundăturii, ridicând în sus făclia bolnavă. Lumina slăbită nu ne mai poate ajută să zărim până-n fund.</p>
                  <p>— Mergi înainte; aci este balerca... Iar cât despre Luchesi...</p>
                  <p>—... E un gogoman! zice prietenul, trecându-mi înainte cu pasul împleticit.</p>
                  <p>Într-o clipă ajunge la fund și, isbindu-se orbește de peretele de stâncă, stă stupid...</p>
                  <p>O clipă apoi, și l-am lănțuit de granit.</p>
                  <p>În perete două belciuge de fier la o depărtare unul de altul, în linie orizontală, cam de două picioare; de unul e atârnat un lanț scurt; de celălalt un lacăt. Arunc lanțul împrejurul mijlocului lui Fortunato, îl birui, și totul e sfârșit până să te ștergi la ochi. Năucit, nici gândește să reziste. Trag cheia și mă dau înapoi afară din înfundătură. </p>
                  <p>— Ia pune palma pe perete! îi zic, să vezi nitrul. Așa e că-i ud? Lasă-mă să te rog încă odată să te duci de-aici... Nu?... Atunci trebuie să te las de sigur. Dar mai-nainte, o să-ți port de grije cum se cuvine.</p>
                  <p>— <hi rend="italic">Amontillado!</hi> bâlbîie prietenul, care încă nu s-a desmeticit bine.</p>
                  <p>— Așa e, zău! <hi rend="italic">Amontillado!</hi>
                  </p>
                  <p>Și zicând aceasta, dau într-o parte grămada de oase, găsesc spărturi de pietre și tencuiala gata, și-ncep cu mistria.</p>
                  <p>D-abia așez un rând de zidărie, și înțeleg că prietenul s-a trezit binișor: un strigăt surd, un gemăt — un om beat nu strigă așa. Apoi, o lungă, și parcă înadins, tăcere. Așez al doilea rând, pe urmă al treilea, și al patrulea... Acum lanțurile se sbuciumă cu turbare — și clopoțeii. Sgomotul ține câteva momente, în vreme ce, pentru a mă desfăta mai în voie, las lucrul și m-așez pe mormanul de oase. Sgomotul în sfârșit se oprește, iau iar mistria și isprăvesc pe nerăsuflate al cincilea, al șaselea și al șaptelea rând. Zidul mi-a ajuns acuma până la piept. Mă opresc iarăși și, ridicând făclia d-asupra, arunc câteva raze moarte asupra prietenului.</p>
                  <p>O pornire de sbierete nebunești mă face să mă dau repede înapoi. O clipă stau la îndoială... tremur. Trag spada și-ncep să-mpung în întuneric prin locul rămas încă neastupat; dar mă gândesc mai bine și mă liniștesc. Pun mâna pe zidăria masivă a tainiței și mă asigur cu totul. Mă apropii iar de lucrul meu. Răspunz la glasul prietenului, urlând și eu mai tare, așa de tare că-i acoper sbieretele. — S-a liniștit.</p>
                  <p>Acum e miezul nopții... Am isprăvit aproape... Al optulea, al noulea, al zecelea rând... Cel din urmă, în sfârșit. Mai am o piatră de așezat, ultima răsuflătură de astupat... Acum, pornește din fund un râs năbușit care-mi ridică părul în cap. După râs, un glas trist, ce d-abia seamănă cu glasul nobilului Fortunato:</p>
                  <p>— Ahaha! Ehehe! Ce glumă! zău! ce prostie! Știu că o să râdem... la palat... de vinul nostru... ehehe!</p>
                  <p>— De <hi rend="italic">amontillado,</hi> da? zic eu. </p>
                  <p>— Ehehe! da... de <hi rend="italic">amontillado</hi>... Dar nu-i târziu?... Să nu ne aștepte la palat... signora Fortunato și ceilalți... Aide...</p>
                  <p>— Da, da, zic, aide!</p>
                  <p>— Pentru numele lui Dumnezeu! Montresor!...</p>
                  <p>— Da, pentru numele lui Dumnezeu, Fortunato!...</p>
                  <p>La acestea, nici un răspuns... Trag cu urechea—nimic... Pierz răbdarea... strig:</p>
                  <p>— Fortunato!!</p>
                  <p>Nici un răspuns... Mai tare:</p>
                  <p>— Fortunato!!</p>
                  <p>Nimic.</p>
                  <p>Vâr o făclie prin deschizătura strâmtă care a mai rămas neastupată și-i dau drumul înăuntru. Ca răspuns, o scuturătură de clopoței... Simț că-mi vine rău — fără-ndoială din cauza umezelii catacombelor...</p>
                  <p>Haide! să isprăvesc!...</p>
                  <p>Fac o sforțare, pun piatra din urmă și o tencuesc; apoi, în fața zidului proaspăt, grămădesc mormanul de oase...</p>
                  <p>De o jumătate de veac nici un muritor nu le-a mișcat din loc...</p>
                  <p rend="italic">In pace requiescat!</p>
               </div>
               <div type="div3">
                  <head>Făt-frumos cu moț în frunte</head>
                  <p>A fost odată ca niciodată o împărăteasă tare frumoasă și voinică, și împărăteasa ceea, când i-a venit ceasul, a născut un prunc așa slut de chip și la trup așa pocit, că nu-i venea niminui să-l socotească făptură de om. Dar când s-a născut el, ursitoarea lui le-a spus, împărătesei și femeilor din casă, să nu se sperie, fiindcă băiatul ăsta o să iasă foarte plăcut om; o s-ajungă vestit de cuminte și de deștept, și-ndrăzneț nevoie mare; cum am zice, un om și jumătate. Ba, a mai spus că băiatul are să poată hărăzi ființei pe care o iubi-o el atâta minte câtă și a lui.</p>
                  <p>S-a mai mângâiat puțintel cu făgăduielile astea biata împărăteasă, care era firește destul de amărâtă că adusese pe lume așa spurcăciune de broscoi. Și, adevărat, nici n-a-nceput copilul să gângurească bine, că numaidecât s-a pornit să spună fel-de-fel de vorbe cuminți și pline de duh, și tot ce făcea îl prindea ș-avea haz, că o lume-ntreagă se minuna de el. Uitam să vă spun că se născuse mititelul cu un șomoiog de păr d-asupra capului, și deaceea îl porecliseră: Făt-frumos —că de! era doar și el fecior de-mpărat — Făt-frumos cu Moț-în-frunte.</p>
                  <p>La vreo șapte-opt ani după astea, împărăteasa din împărăția de-alături a născut două gemene. A care a văzut mai întâiu lumina era mai frumoasă ca ziua. Atâta s-a bucurat mama de frumusețea copilei, încât le era tuturor teamă să n-o deoachie, și să se-ntâmple, Doamne ferește, cine știe ce. De față, la naștere, stetea tot ursitoarea care ursise mai anțărț și pe Făt-frumos cu Moț-în-frunte; și, ca să mai potolească bucuria împărătesei, ursitoarea i-a spus că fetița asta n-o să aibă minte deloc; că, pe câtu-i de frumoasă, tot pe-atâta o să fie de neroadă. I-a părut tare împărătesei de așa vorbe; dar ce să vezi mai pe urmă! pe lângă mâhnirea d-intâiu, i-a venit a doua, și mai mare; că de-ndată a mai născut o fetiță — urâtă, da urâtă de mama focului!</p>
                  <p>— Vai de mine, Doamne! a strigat lehuza; ce sluțenie mai făcui!</p>
                  <p>— Nu trebuie să te mâhnești până-ntr-atâta, Măria Ta, i-a zis ursitoarea; copila asta o să aibă parte pe lume de altă podoabă: o să fie înzestrată cu multă deșteptăciune, așa că n-are să ia seama nimeni la cusurul ei.</p>
                  <p>— Să te-audă Maica-Precista! a zis împărăteasa... Da... n-ar fi chip, a mai mărișoară, să capete și dânsa puțintică minte? că-i păcat de frumusețea ei!</p>
                  <p>— Eu, Măria Ta, nu pot nimica despre partea minții, i-a răspuns utsitoarea; da despre partea frumuseții, da! pot orișice; și, fiindcă doresc a face un hatâr Măriei Tale, iacătă, o să-i dau copilei darul să poată hărăzi frumusețe ființei care i-o plăcea ei.</p>
                  <p>Au crescut copilele și au ajuns fete mari: și cu vârsta le-au crescut și darurile; lumea-ntreagă povestea de frumusețea celei mai mari și de mintea mezinei. Dar firește că și cusururile le-au crescut cu vârsta. Mezina din ce în ce se făcea mai slută; a mai mare din zi în zi mai neroadă; ori nu răspundea deloc dacă o-ntrebai ceva, ori îți trântea te miri ce neghiobie boacănă; și unde mai pui că era și tare ne-ndămânatecă: dacă apuca-n mână două străchini, trebuia să spargă măcar una; dacă aducea la gură o bărdacă de apă, peste poate să nu se facă leoarcă de sus până jos.</p>
                  <p>Mare-i darul frumuseții, nu-ncape vorbă, la tinerețe mai ales! Dar în adunări și la petreceri, tot mezina îi trecea înaintea sorii-si. Toți se duceau mai întâi lângă a frumoasă, s-o privească de-aproape și să se minuneze; da, pe urmă, dădeau năvală lângă mezina, să asculte la câte toate le mai spunea. Și te mirai că încet-încet a frumoasă rămânea la o parte părăsită, și lumea toată sta grămadă cu gura căscată împrejurul celei sfătoase; așa că a mai mare, cât era de neroadă, a băgat și ea de seamă; și biata copilă și-ar fi dat bucuros toată frumusețea, numai să fi putut căpăta barem pe sfert din deșteptăciunea sorii-si. Împărăteasa, măcar că era prea înțeleaptă, își pierdea și dânsa răbdarea uneori; o apuca gura pe dinainte de ciudă, și-i zicea:</p>
                  <p>— Valeu, fată, că tare neroadă te-am mai făcut!</p>
                  <p>Și asta o amăra pe copilă până-n fundul sufletului: să moară de mâhniciune și mai multe nu!</p>
                  <p>Așa, odată, când se plimba singură printr-o pădure bătrână și plângea de nenorocul ei, se pomenește fata că-i iese înainte un prichindel de om, șchiop și cam ghebos, o pocitură; dar foarte strălucit îmbrăcat din cap până-n picioare: ăsta era Făt-frumos cu Moț-în-frunte. De mult ce tot auzise pân lume despre frumusețea fetei, și fiindcă-i mai văzuse și chipul făcut de un meșter mare zugrav, îi căzuse tânărului fata la inima, și acuma pornise de la părinți s-o caute; s-o vază aevea și să-i vorbească măcar odată. Cum a dat cu ochii de ea, așa singură, a și cunoscut-o: s-a apropiat uimit de astfel de minune și i s-a închinat pân-la pământ. Dar, după ce i-a spus câteva vorbe tare fierbinți ca s-o încânte, a luat seama cât era ea de plânsă, și i-a zis:</p>
                  <p>— Nu pot pricepe, Domniță, de ce o făptură minunat de frumoasă cum ești să fie așa de amărâtă cum te arăți; căci eu, nu că să mă laud, sute și mii de ființe frumoase am văzut pe lume, da pân-acuma încă așa mândrețe ca Măria Ta nu mi-a fost dat să-ntălnesc.</p>
                  <p>— Ei aș!</p>
                  <p>Atâta i-a răspuns tânăra, și pe urmă n-a mai zis boabă. Dar el, tot mai fierbinte:</p>
                  <p>— Este prea de-ajuns cuiva, Domniță, să aibă darul frumuseții; peste acest dar nu mai are ce dori, și dacă-l are, apoi nimica nu trebuie să-l mai mâhnească.</p>
                  <p>— Ba, mie, drept să spun, a zis fata, mi-ar părea mai bine să fiu slută și pocită ca dumneata și să am și eu puțintel duh, decât să fiu așa de frumoasă și toantă cum sunt.</p>
                  <p>— Nimica, Domniță, nu dovedește mai bine că are cineva duh decât credința că nu cam are; așa-i darul ăsta: de ce-l ai mai mult, de-aia ți se pare că n-ai de ajuns, și de ce-l ai mai puțin, d-aia ți se pare că nu-ți mai trebuie de loc.</p>
                  <p>— De-alde astea nu știu eu, a răspuns Domnița; dar de proastă, știu că sunt destul și prea destul; așa că, uneori pare că-mi vine să-mi fac seama singură de necaz și de amărăciune.</p>
                  <p>— Dacă-i pe aceea. Domniță, apoi eu pot să pun capăt necazului și amărăciunii Măriei Tale.</p>
                  <p>— Zău? se poate? cum?</p>
                  <p>— Foarte lesne. Eu, Domniță, a zis tânărul, eu am puterea să dau cât dc multă deșteptăciune ființei pe care oi iubi-o, și fiindcă Măria Ta ești acea ființă, rămâne să dorești, și capeți atâta duh cât se poate pe lume — numa... de m-ăi vrea de bărbat.</p>
                  <p>A rămas Domnița cam la îndoială și nimica n-a răspuns. Iar tânărul a urmat înainte:</p>
                  <p>— Văz bine că ți-e greu, Domniță, să primești, și nu mă mir de asta; dar iacă, îți dau un an de zile ca să te hotărăști.</p>
                  <p>Domnița avea atât de puțina minte și totodată atâta dor s-o capete, încât și-a închipuit că n-are să se mai împlinească anul cât e lumea; așa că s-a învoit să urmeze după dorința tânărului... Și n-apucă să-i făgăduiască bine că peste un an de zile în cap are să-l ia de bărbat, și deodată se simte cu totul schimbată: pe loc începe să-i turuie gurița, și oricâte îi trec pân gând să le toace iute, ușor și cu haz. Și întinde-te la vorbă și la șagă cu Făt-frumos, — mă rog ca orice tânără desghețată cu flăcăul care înțelege ea că o place — pe întrecutele, care mai de care; el îi spune una; ea îi răspunde două; el două, ea patru; așa că la urmă tânărul zice în gândul lui:</p>
                  <p>— Uite, mă! îi dedei ei toată deșteptăciunca, și eu nu rămăsei cu nimic.</p>
                  <p>Când s-a întors Domnița acasă la palat, părinții și toți curtenii împărătești nu știau ce să mai gândească despre așa repede și minunată schimbare; că, de unde până azi dimineață o auziseră spunând numa la prostii și neghiobii nemerite ca nuca-n perete, acuma, ce să te pomenești? tot vorbe care de care mai cu șart și mai cu haz: mărgăritare scotea din gură, nu altceva. Bucurie pe toată lumea, cum nu-ți poți închipui! Numai mezina nu s-a prea bucurat, fiindcă, ne mai având cu ce s-o întreacă pe soră-sa, rămânea pe lângă ea spaimă curată.</p>
                  <p>Împăratul nu se mai mișca, nu mai făcea un pas fără povețele Domniței, ba câte odată aduna sfatul împărătesc chiar la ea în odaie. Când s-a împrăștiat în toate părțile vestea despre prefacerea asta, toți coconii împărătești care de pe unde, alergară să se înfățișeze dinaintea fetei, doar-doar or face-o să-i iubească, și apoi de-acolea, ține-te, pețitori peste pețitori. Dar fata pe nici unul nu-l plăcea, fiindcă nici unul nu i se părea atâta de deștept cum poftea ea; pe toți îi asculta, dar n-o-ndemna inima să se lege cu vreunul. Mai la urmă veni unul, — n-avea ce-i mai zice, — viteaz și bogat, om voinic, bine făcut și tare deștept —încât fata, ha-ha! gata-gata să-l primească. Văzând împăratul asta, i-a spus Domniței că o lasă stăpână să-și aleagă ea pe cine i-o plăcea, și să spuie fără sfială pe cine. Fiind însă că, de ce are cineva mai multă minte de-aia nu se poate hotărî așa de grabă să-și lege capul pe o viață întreagă, tânăra îi mulțumi întâi tătinii-său, și pe urmă îl rugă să-i îngăduie măcar două-trei zile să se mai gândească.</p>
                  <p>Așa dar, tocmai ca să se poată gândi ea mai în ticnă, a plecat să se plimbe iar singură pîn pădurea bătrână unde aldată întâlnise pe Făt-frumos cu Moț-în-frunte. Și, pe când se plimba binișor dusă pe gânduri, numa iacătă aude dedesubtul picioarelor un zgomot din afund, parcă erau mai mulți oameni umblând forfota de colo până colo, vorbind, cotrobăind și lucrând de zor. A stat pe loc, s-a aplecat să tragă cu urechea mai de aproape și a auzit limpede cum zicea unul: „Măi! dă-ncoa, tingirea!”, iar altul: „Curăță-mi degrabă tigaia și îngrijește de frigare!”, și altul: „Nu lăsa să se potolească focul”. Și de odată i s-a deschis dinainte pământul și a văzut Domnița la picioarele ei o cuhnie plină de bucătari și de ajutoare și de fel de fel de slujitori, și tevatură mare, ca de obicei la orice ziafet împărătesc. Iar dintre ei au ieșit vreo douăzeci și mai bine de inși cu frigări încărcate și s-au dus de s-au așezat, într-un luminiș al pădurii, împrejurul unor cotloane cu jarul, potrivit, și s-au pus să învârtească frigările, și din când în când să ungă fripturile cu pene-n-muiate-n grăsime, să le rumenească în coaje, ca să nu li se prelingă mustul în spuză.</p>
                  <p>S-a mirat Domnița de așa priveliște, și i-a întrebat că pentru cine gătesc ei atâtea bunătăți.</p>
                  <p>— Măria Ta, Domniță, i-a răspuns unul care era pasămite mai mare peste toți, gătim pentru stăpânul nostru Făt-frumos cu Moț-în-frunte, că. mâne face nunta.</p>
                  <p>Domnița se miră și mai mult de vorbele astea; dar îndată își aduse aminte că se împlinea tocmai anul de când făgăduise să ia de bărbat pe Făt-frumos cu Moț-în-frunte, și-i veni nu știu cum. Firește că nu se mai gândea acuma la asta, fiindcă atunci când făgăduise era neroadă, și după ce căpătase atâta minte de la băiat, își uitase fata toate prostiile de mai înainte.</p>
                  <p>Dar n-apucă să pornească mai încolo la plimbare și în față-i dă, de cine? de Făt-frumos cu Moț-în-frunte, mândru și strălucit, ca orice cocon de împărat când merge gătit la cununie.</p>
                  <p>— Iacă-mă, Domniță, la ziua sorocită, îi zise tânărul, ca să mă țin de cuvânt, și nu mă-ndoiesc că și Măria Ta vii, după cuvântul ce mi-ai dat, să mă faci omul cel mai fericit de pe lume.</p>
                  <p>— Drept să-ți spun, i-a răspuns Domnița, încă nu sunt hotărîtă la așa ceva, și nici nu prea crez să mă pot vreodată hotărî după dorința Măriei Tale.</p>
                  <p>— Mă mir foarte! a zis tânărul.</p>
                  <p>— Te-i fi mirând, cred, a răspuns fata, și firește, dacă aș avea aface cu vreun om de rând, necioplit și fără duh, ce să zic? mi-ar veni destul de greu... Parcă-l aud zi-cându-mi: „Făgăduința unei Domnițe nu e vorbă aruncată-n bătaie de joc: trebuie să mă iei de bărbat odată ce ți-ai dat cuvântul!”... Dar vorbesc unui om tare deștept și de neam mare; n-am teamă că vorbesc în vânt... Măria Ta știi că nici pe vremea când eram proastă, nu m-am hotărît așa deodată să te iau. Acuma, am minte, pentru care, nu zic, Măriei Tale trebuie să-ți fiu mulțumitoare; dar, din pricina ei, de! am și gusturi mai grele; cum vrei dar să mă hotărăsc mai iute acum decât mă puteam hotărî odinioară? Dacă ți-a fost atâta la inima Măriei Tale să mă iei de soție, nu trebuia să mă mântui de prostia mea și să mă faci a vedea mai limpede decât mi-era ursit să văd.</p>
                  <p>— Așa dar, a răspuns Făt-frumos, un om prost, pă cum ai spus Măria Ta, ar avea drept să te învinuiască de călcarea făgăduinții, iar eu n-am, când e la mijloc tot norocul vieții mele... Apoi ce judecată-i asta? Care va să zică, proștii folosiți și deștepții păcăliți! Și să spui asta tocmai Măria Ta, care ai acuma atâta deșteptăciune, după ce din tot sufletul ai dorit-o? Dar, ia să ne-ntoarcem și altfel, mă rog... Afară de sluțenia mea, spune-mi ce alt cusur mai am... Ce nu ți-o fi pe plac la mine? neamul meu? ori mintea, ori apucăturile sufletești, ori purtările mele, ori... ce?</p>
                  <p>— Doamne ferește! a răspuns Domnița; dimpotrivă, toate îmi plac destul...</p>
                  <p>— Dacă-i așa, a zis tânărul, atunci o să fiu norocit, fiindcă Măria Ta mă poți preschimba din cum sunt în cel mai plăcut om din lume.</p>
                  <p>— Se poate asta?</p>
                  <p>— Se prea poate... numa să mă iubești. Și, în sfârșit, ce să vorbim mai multe, Domniță?... să-ți spun pe față. tot. Află că tot ursitoarea mea te-a ursit și pe Măria Ta: mie mi-a dat darul să pot înzestra cu deșteptăciune pe cine 1-oi iubi, iar Măriei Tale ți-a dat darul pe cine l-ăi iubi să-l poți înzestra cu frumusețe.</p>
                  <p>— Apoi, dacă e așa, zise Domnița, doresc din toată inima și din tot sufletul să te prefaci îndată și să fii cel mai frumos și mai mândru fecior de împărat din toată lumea! Îți fac din toată inima darul întreg cât stă în puterea mea!</p>
                  <p>Pân-a isprăvit Domnița vorba, Făt-frumos cu Moț-în-frunte s-a și arătat dinaintea ei, desăvârșit din creștet până-n tălpi, așa cum îl dorea dânsa, cel mai mândru tânăr pe care-l văzuseră ochii ei vreodată.</p>
                  <p>Spun unii ș-alții că n-ar fi fost la mijloc puterea ursitoarei, ci că numai vraja dragostii a făcut așa prefaceri minunate. Și mai spun că Domnița, gândindu-se bine la statornicia tânărului, la bunele lui daruri și la frumoasele lui purtări, nu i-a mai luat seama la poceala trupului și la sluțenia chipului; că gheba din spatele lui i s-a părut ei doar încovoiarea unui om înțelept care stă mereu pe gânduri adânci, și că, de unde-l vedea mai înainte șchiopătând grozav, acuma i se părea că tânărul se leagănă într-adins când umblă, ca să se arate și mai nostim. Ș-apoi mai spun că Domniței i se părea ochii lui șașii strașnic de strălucitori; crucișătura privirilor lui, semn de văpaie a dragostii; în sfârșit, nasul lui borcănat și roșu, nas de voinic, de bărbat războinic... și câte și mai câte nu spun. Ș-apoi, dacă spun? Lasă-i să spuie! parcă avem noi cu ce astupa gura lumii! Or cum să fi fost, destul că Domnița, fără mai multă vorbă, i-a spus că-l ia de bărbat, numai de s-o-nvoi și împăratul. Dar se putea împotrivi bătrânul? că și el își dedese fetei cuvântul. Ba, cum a aflat că tânăra are atâta aplecare către Făt-frumos cu Moț-în-frunte, pe care, și fără asta, îl știa ca vestit de înțelept și de duhliu, a primit cu dragoste să-l ginerească. Și așa, precum pusese de mult la cale tânărul, a doua zi chiar s-a făcut o nuntă mare împărătească să rămână pomina veci-de-veci.</p>
                  <p>Doamne! bine trebuie să fi petrecut câți au avut parte să se afle p-atunci acolo, dacă nu mai la față, barem pe la coada meselor de la margini!... Dar nouă să nu ne pară rău că n-am avut așa noroc, și să ne mulțumim că încai, din povestea lui Făt-frumos cu Moț-în-frunte, ne alegem cu o adevărată învățătură fiindcă tâlcul povestii acesteia vine cam așa:</p>
                  <quote>Zi că-i dragoste, și pace!</quote>
                  <quote>Te-a vrăjit? atât ți-a fost:</quote>
                  <quote>Din pocit, frumos îți face,</quote>
                  <quote>Și deștept din ăl mai prost.</quote>
               </div>
               <div type="div3">
                  <head>Curiosul pedepsit</head>
                  <p>„după Cervantes” </p>
                  <p>de Ion Luca Caragiale</p>
                  <p>Erau odinioară la Florența, în Italia, doi tineri, anume Anselmo și Lotario, amândoi cavaleri de neam bun și cu dare de mână. Fiind de aceeaș vârstă și având aceleași gusturi și apucături, trăiau atât de legați unul.de altul, încât lumea le zicea <hi rend="italic">prietenii nedespărțiți</hi>. Anselmo era de fel mai iubeț, îi plăcea s-alerge după drăguțe, pe câtă vreme Lotario umbla la vânătoare, la care avea deosebită aplecare; dar și Anselmo își părăsea ușor drăguțele de hatârul lui Lotario, precum și Lotario, de dragul lui Anselmo, da bucuros uitării petrecerea vânatului.</p>
                  <p>Pe neastâmpăratul Anselmo l-a prins în mrejele ei o tânără frumoasă, Camilia, și atât l-a amețit, încât l-a hotărît s-o ceară în căsătorie. Unirea lor era foarte potrivită, fiindcă și dânsa îl iubea, și peste puțin s-a și făcut cununia.</p>
                  <p>În zilele d-intâi după aceasta, Lotario mergea să-și vază prietenul după obiceiul său de mai nainte. Dar încet-încet a rărit-o cu vizitele: nu că se temea să deștepte vreo bănuială în sufletul prietenului său, dar nu vrea să dea de vorbă lumii rele, trăind așa prea de aproape în casa unei tinere de curând măritată. Anselmo luînd seama la asta, i-a spus lui Lotario, că mai bine nu se-nsura, decât să ajungă a vedea răcindu-se astfel bunul lor prieteșug, apoi l-a rugat să-i vie iarăși ca mai nainte în casă, că și nevastă-sa ar fi foarte mâhnită, aflând că dânsa e pricina răcelii dintre cei doi <hi rend="italic">prietini nedespărțiți</hi>. Lotario n-a mărturisit adevărata pricină a purtării lui, ci a căutat să născocească fel de fel de cuvinte; dar, văzând că Anselmo stăruie și nu vrea s-asculte de nimic, s-a gândit să-i facă pe plac, să împace cât o putea mai bine prietenia și cumințenia.</p>
                  <p>A trecut câtăva vreme astfel; Anselmo se tot plângea, că prea rar îl vede pe prietenul său, iar Lotario se ferea cât putea de îndemnul bunului prieteșug. Într-o zi când cei doi prieteni se plimbau împreună, tânărul însurățel a vorbit astfel:</p>
                  <p>— Iubite Lotario, tu mă vezi pe mine om în floarea vârstei, cu avere frumoasă, având o soție după dorul inimii mele, și un prieten ca tine, cel mai bun și mai statornic prieten de pe lume... și gândești, că eu trebuie să fiu fericit... Să nu crezi asta, că te amăgești; nu sunt fericit deloc. O dorință ciudată, smintită poate, mă urmărește și mă chinuie; cu judecata n-o pot birui; stăpânirea ei n-o mai pot înfrâna. Ți-o spun ție, prietene; ai milă de rătăcirea mea, și gândește, că sau dorința asta, trebuie să mi se-mplinească, sau dacă nu, eu trebuie să mor.</p>
                  <p>Lotario, îngrijat de vorbele astea, a strâns cu dragoste mâna lui Anselmo și i-a făgăduit că va face orice pentru liniștea lui.</p>
                  <p>— Află așa dar, a urmat acesta, taina mea de care față cu oricine altul decât tine m-aș rușina, taina de la care-mi atârnă viața... Vreau să pun la încercare pe nevastă-mea; vreau să m-asigur, că mă iubește; că cu orice făgădueli, stăruință sau daruri, și cu toate silințele, nu i-ar fi cu putință cuiva s-o scoață din minți; în sfârșit vreau să-i pun credința și cinstea la cea mai grea cumpănă... Și fiindcă nu cunosc pe nimeni mai vrednic de iubit, pe tine te-am ales pentru încercarea asta. Dacă nu vei putea tu să birui pe Camilia, atunci sunt sigur că este nebiruită; mă voi bucura de fericire și de liniște fără de nici o îndoință și numai ție am să ți le datoresc. Iar dacă, din nenorocire stăruințele tale pe lângă dânsa ți-ar făgădui vreo isbândă, te cunosc ce prieten îmi ești; sunt liniștit, știu că n-are să te lase cugetul a merge mai departe. Orișicum, cu tine, îmi știu și cinstea la adăpost și-mi îndeplinesc și dorința pe care numai moartea mi-o poate stinge.</p>
                  <p>Lotario a stai mult să răspundă, privind în ochii prietenului; pe urmă i-a zis: </p>
                  <p>— Ascultă-mă, iubite Anselmo... Dacă n-aș fi bănuit, că pe mine vrei să mă pui la încercare, nu te ascultam până-n capăt... Eu cred, că n-ai vorbit serios, și nu vreau să-ți amintesc, că unui prieten îi faci mare cinste cerându-i orice jertfă, dar că-l jignești adânc cerându-i fapte vinovate. Cere să-mi dau viața pentru tine; asta ești în drept să mi-o ceri, și ți-o dau bucuros; dar nu-mi cere să fac o faptă urîtă.</p>
                  <p>Anselmo a-ngălbenit și a plecat capul.</p>
                  <p>— Cum? a urmat Lotario, mai blând... E adevărat ce mi-ai spus? Vrei să ispitesc eu pe nevastă-ta!... Dar tu, nenorocitule, o crezi cinstită și fericirea ta atârnă de la această credință! pentru tine e bine să se-ntâmple ceea ce nădăjduești, ceea ce dorești, adică să rămână femeia cinstită; și cinstită are să rămână, eu de asta nu mă-ndoesc... Atuncea, spune-mi, ce ai câștigat? ce folos ți-a adus această înșelătorie? Nimic alt, fără numai căință veșnică... Să nu-mi spui că nimeni altul n-are s-o știe. Tu, tu, singur o să-ți amintești totdeauna, că fără nici un cuvânt ai supus la ocară pe cea mai curată soție; tu însuți ai să te mustri fără-ncetare, fără să te mai poți bucura o clipă de dragostea ei; fiindcă un glas tainic îți va șopti mereu, spre a-ți amărî viața zi și noapte, că nu mai ești vrednic de așa bucurie...</p>
                  <p>Vezi dară, iubite Anselmo, că-ți vorbesc numai și numai de ce datorești ție însuți și soției tale... Nu-ți mai spun nimic de ce-mi datorești mie; asta să ți-o spună prietenia ce mi-ai arătat-o întotdeauna.</p>
                  <p>Anselmo a ascultat posomorit, și, după ce a stat mult la gânduri, a zis încet și mâhnit:</p>
                  <p>— Lotario, numai un singur cuvânt am să-ți mai spun: sunt bolnav și sunt sigur că am să mor de asta, dacă tu nu vrei să mă lecuești. Omenia și cumințenia ta și-au făcut datoria; gândește-te acuma dacă prietenia ta nu va fi cuprinsă de mustrare când eu, pierzându-mi nădejdea în ajutorul tău, m-oi duce să-l cer altuia, să încredințez cine știe cărui lipsit de omenie cinstea mea și a Camiliei, liniștea și fericirea mea... Căci sunt hotărît să fac și asta, dacă tu nu vrei să mă scutești de așa primejdie, lăsându-te pe voia slăbiciunii, nebuniei mele. Îți făgăduesc, mă jur că numai o singură încercare îmi va fi de ajuns... Camilia niciodată n-are să greșească; nu-ți cer mai mult, și voi fi liniștit apoi toată viața.</p>
                  <p>Lotario s-a îngrozit auzindu-l pe Anselmo că are de gând să încerce cu altul, și numaidecât s-a hotărît.</p>
                  <p>S-a isprăvit, a zis Lotario... Dacă omenia, cumințenia, dreapta judecată nu mai au nici o putere asupra gândului tău, atunci trebuie să ascult numai de glasul prieteniei și să-ți mulțumesc nebunia. Nu da nimănui însărcinarea pentru care m-ai ales pe mine; îți făgăduesc să-ți îndeplinesc pe deplin dorința...</p>
                  <p>La aceste cuvinte, Anselmo îi sare de gât și-l strânge în brațe cu căldură; îi mulțumește din suflet și-i cere, îl roagă să înceapă îndată a se lega de Camilia. Lotario s-a învoit și plin de compătimire pentru sminteala lui Anselmo, a făgăduit că va merge să prânzească la ei chiar a doua seară... Și, în adevăr, a și mers.</p>
                  <p>Camilia l-a primit cu inima deschisă ca orice prietenă nevinovată. D-abia s-a sfârșit masa, și Anselmo, spunându-le că are numaidecât treabă în oraș, a plecat grabnic, foarte încântat că-i lasă singuri între patru ochi. Lotario toată vremea a vorbit cu Camilia despre soțul ei, despre dragostea lor, și despre fericirea unei bune căsnicii. Camilia era și ea de părerea lui, și așa au stat amândoi de vorbă frumos vreo câteva ceasuri, după care Lotario a plecat de-acolo. Anselmo îl aștepta în uliță și, cum a dat cu ochii de el, l-a întrebat:</p>
                  <p>— Ei! ai făcut ceva? i-ai spus că ți-e dragă? Ce-a zis? Ai?</p>
                  <p>— N-am putut, a răspuns Lotario, să încep deodată; e greu așa numai decât... Dar am cam adus vorba pe departe și crez, că peste puțin să-ți spun ceva mai mult.</p>
                  <p>— Bine, a răspuns Anselmo, răbdare! trebuie răbdare... Din partea mea fii sigur, că te ajut cât se poate; în fiecare zi am să vă las singuri și așa încât ea să nu poată cârmi.</p>
                  <p>În adevăr, acele întâlniri au urmat așa vreo două săptămâni. Lotario nu a făcut nimic în toată vremea asta; dar a început să-i fie frică de Camilia, care din ce în ce și ca frumusețe și ca blândețe, i se părea și mai fermecătoare și mai primejdioasă. De aceea mereu îi spunea lui Anselmo, că toate silințele îi sunt zadarnice; că femeia nu numai nu-i dă nici o nădejde, dar încă l-a amenințat că o să-i închidă ușa, ba chiar o să-l spună lui bărbatu-său.</p>
                  <p>— Foarte bine, a zis Anselmo, dar până acu i-ai vorbit numai; trebuie să-ncepi a-i face și daruri: pe o femeie cât de tare, o birui cu galantomia. Iacă patru mii de scuzi de aur; cumpără, rogu-te pietre scumpe și giuvaeruri și dă-i-le Camiliei.</p>
                  <p>Lotario i-a răspuns, că asta este o bătaie de joc, că el nu întrebuințează așa mijloace rușinoase. Dar Anselmo i-a făgăduit că asta este cea din urmă încercare; iar Lotario, deși sătul să-l tot înșele, s-a hotărît să-l înșele mai departe.</p>
                  <p>În sfârșit, după vreo câteva zile, ieșind Lotario de la Camilia, i-a spus prietenului că darurile ce i le dăduse au supărat-o atâta, încât l-a ocărît ca pe un nerușinat și i-a poruncit să nu mai calce prin casă, să nu-l mai vază-n ochi. Anselmo îl asculta trist și nemulțumit.</p>
                  <p>— Ah! Lotario, Lotario! ce puțin te arăți tu vrednic de prieteneasca mea încredere! Am văzut, am auzit tot; eram ascuns în cămăruța de-alături. Nu i-ai spus nici o vorbă, și după cum v-am auzit eu vorbind, văd că din nenorocire tu n-ai de gând măcar să-i pomenești de dragoste.</p>
                  <p>Lotario s-a supărat, văzându-se prins cu minciuna, și cu rușine și-a mărturisit-o, făgăduind cu hotărîre de a se ține de-acum de vorbă. Anselmo l-a pus să jure; și ca să-i netezească și mai bine calea, a spus acasă, că niște daraveri grabnice îl silesc să lipsească opt zile trebuind să meargă la o rudă la țară. Plecând, n-a lipsit s-o roage pe nevastă-sa ca, pe tot timpul cât el nu va fi acasă, ea să primească regulat pe prietenul lui; și cu toate împotrivirile femeii, el a stăruit, ca în fiece zi Lotario să vie a prânzi cu ea și să nu se desparță de ea nici o clipă.</p>
                  <p>De! vezi ce ticălos smintit! auzi dumneata ce nenorocit vrăjmaș al lui însuș!...</p>
                  <p>De a doua zi chiar după plecarea lui, prietenul Lotario a venit la Camilia; dar n-a mai găsit-o singură. Dedese mai dinainte poruncă uneia dintre slujnicile ei, anume Leonela, să stea cu dânsa în salon. Purtarea de femeie cinstită a Camiliei, pe lângă asta farmecul ei, care i se părea lui acuma din ce în ce mai puternic, hrăneau și sporeau o patimă ce prea târziu și-a înțeles-o Lotario. Nu mai era chip să și-o stăpânească: cu groază și-a simțit bine nenorocirea; a voit să fugă, dar nu i-a fost cu putință; și, uitându-și de prieteșug, de cinste, de omenie, a căzut în genunchi dinaintea Camiliei și i-a mărturisit, turburat, pierdut, că el este nebun după ea. Camilia s-a ridicat mândră și aruncând asupra lui o privire plină de dispreț, a ieșit de-acolo, lăsându-l prăpădit și aiurit.</p>
                  <p>S-a gândit femeia mult, ce e de făcut. După porunca hotărîtă a lui Anselmo, neputând închide lui Lotario casa, i-a scris chiar în seara aceia un răvaș bărbatului și i l-a trimis cu un om într-adins, așa:</p>
                  <p>„Încrederea ce îmi arăți lăsându-mă singură acasă, îmi face mai multă cinste decât mâhnire. Dacă însă ai să mai întârzii, atunci te rog dă-mi voie să mă duc la părinții mei până vii să mă iei acasă. Cel puțin la părinții mei o să stau de vorbă cu dânșii despre dragostea mea pentru dumneata și despre mâhnirea ce mi-o face îndelungata dumitale lipsă. Despre asta nu pot vorbi cu prietenul pe care mi-ai poruncit să-l primesc în toate zilele: lui îi place să vorbească numai de el însuș. Nepotrivirea aceasta dintre el și mine mă face a crede, că ar trebui să te întorci cât mai degrabă”.</p>
                  <p>Anselmo n-a mai putut de bucurie când a primit scrisoarea: nu s-a mai îndoit că Lotario s-a ținut de vorbă, și i-a răspuns femeii, că nu cumva să meargă la părinți că el se-ntoarce acasă cât de curând. Acest răspuns, mai ales, că nu pomenea nimic despre cele cuprinse în scrisoarea ei, nu i-a plăcut Camiliei; cu toate astea, ea s-a hotărît să-și aștepte bărbatul, fără să se plângă și fără să-i mai dea zor, și fiindcă era sigură de cinstea ei, l-a lăsat pe Lotario să vie mereu pe la dânsa.</p>
                  <p>Prietenul, cu cât da de mai mare împotrivire, cu atât mai adânc simțea focul patimii; nu se mai putea stăpâni; a venit și mai des la Camilia; n-a pierdut o zi, un ceas, a înțrebuințat toate mijloacele ca s-o îmblânzească, să-i atingă inima, să-i insufle milă măcar. </p>
                  <p>Lotario era om plăcut, bine crescut și cu purtări foarte frumoase. După stăruințe neobosite, ajutate de nebunia lui Anselmo, care sta mereu la țară, a simțit Lotario că femeia începe să cam șovăie. Atunci și-a îndoit stăruințele; a rugat-o în genunchi, a vărsat lacrime, s-a tăvălit la picioarele ei, pe care i le-a atins cu fruntea ca ieșit din minți, și, zi de zi, și tot așa, și iar așa... până când...</p>
                  <p>Auzi! Ar fi crezut, ar fi gândit cineva? Camilia și Lotario! Amândoi erau născuți cinstiți; niciodată vreo dorință vinovată n-ar fi încolțit în sufletele lor curate, dacă nebunia lui Anselmo nu i-ar fi silit zi cu zi să se apropie încet-încet și unul și altul de o primejdie care trebuia până la urmă să le pună capul.</p>
                  <p>Anselmo s-a întors de la țară, și a d-intâi grijă i-a fost să alerge la Lotario. Acesta, ascunzându-și cât a putut mai bine turburarea și rușinea, i-a zis:</p>
                  <p>— Prietene, poți fi mulțumit. Am întrebuințat toate stăruințele pe lângă nevastă-ta, toate mijloacele pe care le poate insufla patima dragostii, în zadar: întâi s-a mâniat; pe urmă și-a bătut joc de mine. De alte amănunte, nu mai mă întreba; căci m-ai umili degeaba. Poftim, ia-ți diamantele-napoi, și bucură-te-n liniște de fericirea că ai de nevastă pe cea mai credincioasă femeie din lume.</p>
                  <p>Anselmo, încântat de vorbele acestea, l-a îmbrățișat cu multă căldură pe bunul, pe cinstitul și credinciosul său prieten, care-i făcuse o așa de mare îndatorire... și i-a mai adăogat:</p>
                  <p>— Da! decât te rog, dragă Lotario, te rog foarte mult să vii pe la mine ca și când nu eram acasă; să-i arăți nevesti-mii că tot ții la dânsa, să oftezi, să vază că tot o iubești, și să faci că te ferești de mine. Eu te ajut la asta cum nu-ți poți închipui; căci înțelegi tu că ea nu trebuie să bănuiască deloc că a fost înțelegere între noi.</p>
                  <p>Lotario, aplecându-și ochii, a răspuns că firește așa va face.</p>
                  <p>A trecut câtăva vreme așa: fericiții îndrăgostiți n-aveau nevoie de multă șiretenie ca să înșele pe soțul care le înlesnea fericirea. Camilia, vinovata Camilia, fusese silită să-și descopere taina tinerei Leonele, una din slujnicile ei, la care ținea ea mai mult. Până la o vreme, Leonela fusese fată foarte cuminte; dar, văzând ce face stăpână-sa, i-a dat și ei drăcii prin cap: și-a găsit și ea un drăguț; și de-acu, fiindcă o avea la mână pe Camilia, a îndrăsnit să-și aducă noaptea drăguțul în casă. Stăpâna a aflat de asta, dar a fost nevoită să rabde obrăsnicia slujnicii. Simțea ea bine că, după vina ei, nu mai avea drept a cere nici slugilor s-o mai cinstească, că trebuia să fie și ea tăinuitoarea slujnicii, cum și aceasta îi era ei.</p>
                  <p>Lotario nu știa nimica de încurcăturile Leonelei. Odată, când aștepta să se crepe de ziuă pe dinaintea caselor lui Anselmo, vede coborând un om de pe o fereastră de la odăile Camiliei. Numaidecât a turbat; a gândit că-i alt drăguț al femeii, că ea îl înșeală și pe el cum a înșelat cu el și pe bărbat; s-a luat repede după omul acela, dar, la o cotitură, l-a pierdut din vedere. A rămas nenorocitul Lotario în drum, cu mintea rătăcită; și, ce să facă? S-a dus îndată la Anselmo, l-a sculat din somn și i-a spus gâfîind pe nerăsuflate:</p>
                  <p>— Prietene, de multă vreme îți ascund o taină grozavă. Camilia nu mai e Camilia; slăbiciunea ei n-a putut înfrunta îndelungata încercare la care am supus-o; mi-a făgăduit să mă primească în taină cum vei mai pleca de acasă. Fă-te că pleci undeva, întoarce-te binișor și te ascunde: vei vedea cu ochii vina ei și pe urmă... pedepsește-o cum crezi de cuviință!</p>
                  <p>Anselmo a-ngălbenit, a-nceput să tremure și i-a răspuns cu glasul înecat că așa are să facă; pe urmă a început să plângă ca un nenorocit și, fără să facă vreo mustrare prietenului, l-a rugat să-l lase singur.</p>
                  <p>Lotario îndată s-a căit de ce făcuse; dragostea biruise necazul. L-a apucat desnădejdea că dedese pe mâna soțului înșelat sarcina răsbunării, în loc să-și răsbune el însuș, într-un alt chip poate mai puțin crud; și n-a găsit altă îndreptare la greșeala lui decât să-i dea de știre în grabă Camiliei: i-a scris făcându-i amare mustrări că l-a înșelat și pe el și arătându-i ce primejdie o amenință fără întârziere.</p>
                  <p>Leonela i-a adus răspunsul, și i-a arătat cu dovezi netăgăduite că omul care se dedese jos pe fereastră era drăguțul ei, nu al stăpâni-sii. Fără multă greutate a înțeles Lotario ce mare greșeală făcuse descoperindu-și bărbatului taina...</p>
                  <p>— Liniștește-te, i-a zis Leonela, o să scăpăm ușor din încurcătura asta; numai atâta trebuie să faci dumneata, să m-aștepți gata până viu eu să te iau.</p>
                  <p>În vremea asta, nenorocitul Anselmo îi spusese nevestei că iar e silit să plece de-acasă pe mai multe zile, și, făcându-se că pornește, s-a-ntors pe furiș din drum și s-a ascuns într-o cămăruță, alăturea cu odaia Camiliei. Femeia, știindu-l acolo, se plimba de colo până colo prin odaia ei, se făcea că e smăcinată până-n fundul sufletului, se oprea pe loc, ofta, vorbea singură; pe urmă iar, de colo până colo. Anselmo d-abia își ținea răsuflarea urmărindu-i cele mai mici mișcări... Deodată femeia chiamă cu glasul tremurând pe Leonela și-i zice:</p>
                  <p>— Du-te de-mi adu pumnalul bărbatului meu.</p>
                  <p>— Pumnalul?... Doamne sfinte! ce vrei să faci cu pumnalul stăpână?</p>
                  <p>— Nu răspunde!... Fă ce-ți poruncesc!</p>
                  <p>Leonela a adus pumnalul. Camilia l-a tras din teacă; i-a încercat vârful și l-a ascuns în sân. Apoi privind la Leonela cu ochii plini de mânie, i-a ziss</p>
                  <p>— Acuma mergi la neomenosul, la lipsitul de suflet, la mișelul de Lotario, care vrea să mă necinstească, și adu-mi-l aici, acu, numaidecât.</p>
                  <p>— Stăpână, a răspuns Leonela făcându-se că tremură de spaimă, pentru Dumnezeu gândește, ce vrei să faci! Vrei să ucizi pe Lotario? dar o să ai atâta putere? și cum o să ascunzi omorul? și ce are să zică bărbatul dumitale? cum o să-i poți spune adevărata pricină a acestei grozave fapte? și chiar cinstea dumitale, atât de scumpă, n-are să fie întunecată când s-ar svoni în lume de această întâmplare? Gândește-te, rogu-te, la ce primejdii te duci!...</p>
                  <p>— Ce-mi pasă de orice primejdii! a strigat Camilia; numai de o primejdie, numai de o nenorocire mă cutremur: să nu calc credința ce am jurat-o celui mai iubit și mai nobil soț. Un om cu sufletul de câine jucându-se cu încrederea soțului meu, vrea să ne facă de ocară casa: nu! n-ascult de nimic! nu mai mă gândesc la alta decât la ticăloșia lui și la răzbunarea mea... Du-te Leonela, și fă ce ți-am poruncit!</p>
                  <p>Șireata Leonela s-a supus. Anselmo, în culmea fericirii și recunoștinții, pătruns de dragoste pentru scumpa lui soție, era cât p-aci să iasă de unde sta ascuns și să-i cază în genunchi; dar s-a gândit mai bine să se bucure de această neprețuită priveliște; și-a șters lacrimile de bucurie și a stat nemișcat în cămăruță.</p>
                  <p>Lotario nu s-a lăsat așteptat mult. Cum l-a văzut, Camilia a scos pumnalul și întorcându-l cu vârful spre sânul ei, a zis:</p>
                  <p>— Oprește-te Lotario! un pas să nu mai faci! și... Ascultă-mă... Ai îndrăsnit încă de mult să-mi vorbești de dragoste. Eu i-am dat bărbatului meu să-nțeleagă ce fel de prieten îi ești; dar n-a putut înțelege... Era firește sigur și de mine ca soție și de dumneata ca prieten. Atunci am crezut că disprețul meu, tăcerea mea, purtările mele au să te vindece de patima dumitale, pe care eu o socotesc drept o ocară pentru mine. Dar pe semne că fără să vreau ți-oi fi dat pricina să mă disprețuești dumneata pe mine, fiindcă am văzut că, uitându-ți de cinste și de datoria prieteniei ai urmat înainte cu neomenia. M-ai obosit cu stăruințele dumitale până-ntr-atât încât, spre a scăpa odată pentru totdeauna de ele m-am hotărît să te chem astăzi, când iar sunt singură, fără ajutorul lui Anselmo, ca să te răsplătesc de dragostea dumitale. Nu te aștepta la nici o mustrare; crez că numai și numai femeia e vinovată când un om cutează să-i vorbească a doua oară de dragostea lui și de necinstirea ei. Ai crezut că mă poți necinsti: e vina mea, și pentru asta eu însumi trebuie să mă pedepsesc!</p>
                  <p>Zicând acestea, și-a ridicat brațul încet ca să o poată opri la vreme Leonela, și făcându-se că luptă cu slujnica, s-a împuns ușurel în umărul stâng și a căzut jos plină de sânge. Bietul Anselmo, a leșinat în cămăruță. Lotario, îngrozit de până unde poate merge prefăcătoria unei femei vinovate, s-a repezit s-o ridice, i-a legat rana care era numai o sgârietură de nimic, și pe urmă a alergat să îngrijească de prilostitul său prieten. </p>
                  <p>
                     <lb/>Acesta, fiind de acum sigur că nevasta lui e cea mai credincioasă soție de pe fața pământului, a întrebat întâi spăimântat, nu cumva rana e primejdioasă. Lotario l-a încredințat că nu-i nimic; iar Anselmo l-a luat în brațe și l-a sărutat pe bunul său prieten, care mâhnit și sdrobit de mustrarea cugetului, nu știa cum să scape de atâtea dovezi de prietenie. Dar Anselmo n-a luat seama la sila prietenului; s-a făcut că se-ntoarce seara acasă din călătorie; și-a găsit nevasta cam bolnăvioară, și a mângâiat-o cu mai multă dragoste ca niciodată... Și astfel cu așa groasnică șiretenie cei doi îndrăgostiți au mai încornorat încă multă vreme pe acel nenorocit smintit, a cărui nebunie după ce i-a prăpădit cinstea, trebuia, până la urmă să-i ia și viața.</p>
                  <p>Trăia acum liniștit amăgitul, fericit în rătăcirea lui, între necredinciosu-i prieten și vinovata-i soție. În fața lui, Camilia se arăta tot mânioasă pe Lotario, care nu se plângea deloc de asta, fiindcă avea cu ce să se mângâie; dar Anselmo îi spunea mereu femeii că rău face de-l prigonește pe prietenul lui cel mai iubit, și, afară de asta, altă neînțelegere nu era între cei doi soți.</p>
                  <p>Leonela firește, fiindcă stăpână-sa îi trecea acum toate voile, ajunsese de nu se mai sfia de nimica; mai ales de când cu istoria pumnalului, se făcuse foarte obrasnică: în fiece noapte își primea drăguțul în odaia ei, despărțită numai cu o ușă de odaia stăpânei. Într-o noapte se deșteaptă Anselmo din somn și i se pare că aude sgomot la Leonela. Sare din pat, ia o armă și se repede la ușă; împinge; ușa nu se lasă. Atunci trage un picior, ușa se dă de perete; Anselmo intră și vede un om sărind pe fereastră afară; și totdeodată Leonela cade în genunchi și-i strigă:</p>
                  <p>— Liniștește-te stăpâne, liniștește-te! Omul care a fugit de-aici este bărbatul meu.</p>
                  <p>Anselmo, mânios, trage spada și amenință pe Leonela, care, tremurând de groază, îl roagă să-i cruțe viața, și-i făgăduește să-i descopere niște taine foarte însemnate pentru cinstea lui.</p>
                  <p>— Spune numaidecât, răspunde Anselmo, or te omor acu.</p>
                  <p>Leonela îl roagă cu lacrimi fierbinți să aștepte până a doua zi și se jură pe ochii ei că are să-i spună tot. În vremea aceasta, Camilia deșteptată de sgomot și văzând că bărbatu-său lipsește, începe de-alături să țipe și să-l strige. Anselmo auzind-o, încuie pe Leonela în odaia ei, ia cheia și se-ntoarce repede să-i spună nevestii ce s-a întâmplat.</p>
                  <p>Camilia, mai mult moartă decât vie, nu s-a-ndoit că a doua zi Leonela o să i le dea toate pe față. Atât i s-a turburat mintea de spaimă încât n-a mai văzut alt mijloc de mântuire decât să fugă de-acasă. A așteptat până ce a adormit bărbatu-său; s-a sculat binișor, și-a luat giuvaerele și o pungă cu aur, și ieșind în vârful degetelor, cu mare luare aminte, pe ușa de către uliță, a alergat până încă nu mijea de zori să bată în poarta lui Lotario. Omul s-a deșteptat și a aflat de la dânsa în ce primejdie se aflau și, ca să-i scape măcar viața nenorocitei, a dus-o numaidecât într-o mănăstire din oraș, unde era stariță o soră a lui. După ce a lăsat-o în bună siguranță, s-a întors iute acasă, a încălecat și, fără a spune în cotro se duce, a ieșit repede din cetate.</p>
                  <p>Când s-a deșteptat Anselmo de dimineață, a rămas încremenit văzând că nevastă-sa lipsește; a chemat-o, a căutat-o în toată casa; femeia nicăeri; s-a dus în odaia Leonelei, și acolo a văzut atârnând de fereastra deschisă două pânzeturi înodate: slujnica fugise. S-a întors iar în casă, a-nceput să strige, să sbiere după Camilia; a ridicat toată casa-n picioare: nimeni nu putea ști ce s-a făcut stăpâna. Atunci Anselmo a mers într-un suflet la Lotario; la poartă i-a spus sluga credincioasă a prietenului că stăpânu-său își luase toți banii și plecase călare de vreo două ceasuri dis-de-dimineață fără să spună unde se duce.</p>
                  <p>Din ce în ce mai aiurit, Anselmo s-a-ntors înapoi, unde și-a găsit casa deșartă: slugi, slujnice, toți dosiseră de frică să nu-i bănuiască pe ei că au ajutat-o pe Camilia să fugă. Anselmo, singur, părăsit de nevastă, de prieten, de oamenii lui, de toată lumea, a crezut o clipă că pică mort de durere. Dar tot a mai putut să-și facă inimă, să meargă a afla vreo mângâiere la un neam al lui de la țară; a-ncălecat și a pornit. N-a putut însă merge prea departe; la vreo jumătate de poștă, a simțit că se-nvârtește pământul cu el; a descălecat, s-a lăsat d-alungul pe brânci subt un copac; și luîndu-și obrazul în amândouă mâinile s-a pornit pe plâns... și a plâns... a plâns, până n-a mai putut nici să plângă.</p>
                  <p>Sta de mult acolo în așa stare vrednică de milă, când, ridicându-și puțin capul, văzu trecând un călăreț, care venea încetinel dinspre Florența. Anselmo l-a salutat și l-a întrebat obidit ce se mai aude nou prin cetate.</p>
                  <p>— Lucru mare, a răspuns călărețul oprindu-și calul: Lotario, știi, ăi fi auzit de el și de Anselmo, cei doi <hi rend="italic">prietini nedespărțiți</hi>... Lotario i-a furat nevasta lui Anselmo și a fugit cu ea aznoapte. Azi până-n ziuă au prins-o oamenii stăpânirii pe o slujnică tocmai când fugea și ea de-acasă; ea a mărturisit că era dragoste veche la mijloc. În tot târgul numai de asta se vorbește.</p>
                  <p>— Și, a-ntrebat nenorocitul, știe cineva pe ce drum au apucat fugarii?</p>
                  <p>— Aș! a pornit multă lume a stăpânirii în goana lor; dar nu le-a putut da de urmă, că ei au fost plecat de cu noaptea.</p>
                  <p>Zicând acestea, călărețul a dat călcâie și și-a urmat drumul.</p>
                  <p>Anselmo în culmea desnădejdii nu s-a mai îndoit de adâncimea ticăloșiei lui; s-a târît cum a putut până la casa rudei lui; și acolo, stins de puteri, cu ochii rătăciți, d-abia mai ținându-se pe picioare, s-a rugat să-i dea un pat să se odihnească și să-l lase singur. A doua zi până foarte târziu nu s-a arătat: ruda a început să intre la bănueli, și a intrat în odaie; acolo a găsit pe bietul Anselmo jumătate culcat pe pat și jumătate rezemat cu capul pe masă, ținând încă o pană și cu o hârtie scrisă dinainte-i. L-a chemat de mai multe ori, crezându-l c-a adormit așa; l-a mișcat; nimic; l-a apucat de mână, și a văzut că mâna îi era țeapănă și rece ca ghiața... Murise... murise de mâhnire scriind aceste cuvinte:</p>
                  <p>„Curiozitatea cea mai nebunească o plătesc cu cinstea și cu viața. Dacă află. Camilia de moartea mea, să știe, să fie sigură că mor iertând-o. Eu singur sunt de vină; mi s-a cuvenit să pierz dintr-odată și nevasta și prietenul, căci numai eu i-am împins la ce trebuia neapărat să se...” </p>
                  <p>
                     <lb/>Atât. Mai mult nu putuse scrie. Vestea despre moartea lui s-a răspândit îndată. Camilia s-a călugărit chiar în mănăstirea unde fusese adăpostită, și puțin după aceia a murit și dânsa. Lotario, sdrobit de mustrarea cugetului, s-a dus în război să-și găsească liniștea prin moarte, și a găsit-o. Așa s-au sfârșit acești nefericiți, toți vrednici de plâns, numai și numai din pricina unei jucării nebunești.</p>
               </div>
            </div>
         </div>
      </body>
   </text>
</TEI>
