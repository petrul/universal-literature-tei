<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xml:lang="ro">
   <teiHeader>
      <fileDesc>
         <titleStmt>
            <title>În preajma revoluției</title>
            <author>Stere,Constantin</author>
         </titleStmt>
         <editionStmt>
            <edition>
               <date>2017-05-06T23:57:05.470762000</date>
            </edition>
         </editionStmt>
         <publicationStmt>
            <p rend="color(#000000)">
               <ptr target="https://creativecommons.org/licenses/by-sa/3.0/deed.ro"/>
               <lb/>
            </p>
         </publicationStmt>
         <sourceDesc>
            <p rend="start color(#000000)">
               <ptr target="https://ro.wikisource.org/"/>
            </p>
         </sourceDesc>
      </fileDesc>
      <profileDesc>
         <langUsage>
            <language ident="ro">ro</language>
         </langUsage>
      </profileDesc>
      <revisionDesc>
         <listChange>
            <change>
               <name/>
               <date>2022-09-30T18:20:53.564434905</date>
            </change>
         </listChange>
      </revisionDesc>
   </teiHeader>
   <text>                       
      <body>
         <head>În preajma revoluției</head>
         <author>Stere,Constantin</author>
         <p rend="start color(#000000)">
            <ptr target="https://ro.wikisource.org/"/>
         </p>
         <p rend="color(#000000)">
            <ptr target="https://creativecommons.org/licenses/by-sa/3.0/deed.ro"/>
            <lb/>
         </p>
         <p rend="center color(#000000)">ro</p>
         <div type="div1" rend="P16">
            <head>În preajma revoluției</head>
            <div type="div2">
               <head>
                  <label>Volumul I </label>Prolog. Smaragda Theodorovna</head>
               <div type="div3">
                  <head>
                     <label>Capitolul I. </label>Cortina se ridică</head>
                  <p>Început de octombrie 186...</p>
                  <p>Zi caldă și luminoasă.</p>
                  <p>Iorgu Răutu, ieșit nici el nu mai știa pentru a câtea oară în cerdac, se coborî vreo două trepte pe scară, apoi se urcă din nou și se opri o clipă, cuprins de o nedeslușită tristeță și parcă răpit de peisagiul familiar ce se așternea la picioarele lui.</p>
                  <p>În fața conacului șerpuiește valea adâncă a Nistrului care aici, în dreptul Năpădenilor, cotește brusc sub unghiul drept spre apus, lungind, cale de o poștă, parcul curții, satul și pădurea de stejari seculari, și apoi, după ce descrie un vast semicerc, se întoarce aproape spre punctul său de plecare, cuprinzând între stâncile basarabene o peninsulă din șesul Podoliei, care se strânge de istov în fața satului, lăsând abia o trecătoare îngustă de câteva sute de metri.</p>
                  <p>Altă cotitură, aproape tot așa de întinsă, mărginește și în sus, dinspre nord, platoul înalt al Năpădenilor, înaintat ca un bastion deasupra țărmului din stânga.</p>
                  <p>Aici, pe coasta platoului aplecată spre sud, se ridică conacul dominând împrejurimile. Pentru stăpânul Năpădenilor însă, în zadar se dezvelește o panoramă vastă și plină de farmec și de melancolie.</p>
                  <p>Câmpia nemărginită a Podoliei se întinde lin spre răsărit și, vibrând sub razele tinere ale soarelui de dimineață, se pierde în zarea aurie; mărețe se înalță în fața ei coastele abrupte ale țărmului basarabean, bătute de săgețile de lumină cari aprind în frunzișul tremurat printre blocurile negre de granit toată feeria culorilor de toamnă — de la galbenul palid al platanilor și roșul viu al tufelor de corn până la petele sumbre, ca de sânge închegat, ale fagilor bătrâni; iar spre dreapta, departe, departe, la marginea apuseană a orizontului, mai rămâne învălit în ceața albăstrie amfiteatrul imens al dealurilor estompate pe cerul vânăt încă de umbrele nopții.</p>
                  <p>Iorgu Răutu, adâncit în gândurile sale, stătea nemișcat, neatins de splendorile acestei priveliști.</p>
                  <p>Foarte înalt, puțin încovoiat ca toți uriașii, viguros încă la vârsta de cincizeci de ani, blond, abia ofilit de primii peri albi, cu ochi albaștri senini, care — luminând o față largă, încadrată de favoriți agresivi și dominată de un nas monumental — făceau o impresie stranie de copil blajin și nedumerit.</p>
                  <p>Oftând greu, el abia porni spre ușă, și deodată tresări, când în câmpul conștiinței sale răzbătu, în sfârșit, zarva neobicinuită care din zori de zi bântuia curtea.</p>
                  <p>Costache Țiganul, ajutor de bucătar, maiestuos în vestmintele sale albe, imaculate încă, alergând mereu agitat de la bucătărie până la cămară și la pivniță, se ciorovăia cu jupâneasa Marghioala, cu moș Ștefan chelarul și chiar cu „șeful” Vichentie, leahul.</p>
                  <p>Nici măcar apariția în cerdac a boierului nu-i putea potoli izbucnirile bătăioase.</p>
                  <p>— He! Cum am să pregătesc eu umplutura pentru gușa de curcan? He? — zbieră el cât îl ținea gura.— Eu știu cum îi place cuconiței. He? mânca-v-ar veverițele să vă mănânce, păgânilor. He?</p>
                  <p>— Bre, Costache! — strigă cuconul Iorgu, oprindu-și privirea asupra turbulentului ajutor de bucătar. — Ce faci vuiet pe acolo? Nu știi că duduia are nevoie de liniște? Taci din gură! — ridică el deodată vocea, încât bietul Costache, care nici că se gândea să deschidă gura, înlemni de spaimă.</p>
                  <p>Dar boierul, lăsându-l în plata Domnului, s-a întors repede întrând în casă, și chiar de la ușă, ridicându-se în vârful degetelor, s-a îndreptat spre iatacul doamnei prin salon, sufragerie și prin salonașul verde, care servea doamnei de buduar.</p>
                  <p>Cu toate sforțările de a umbla cât mai încet, trecerea lui evoca gândul fragilității tuturor lucrurilor: dușumelele scârțâiau, mobilele își pierdeau echilibrul, geamurile zăngăneau.</p>
                  <p>Din iatac însă, se repezi spre el cucoana Anica Mesnicu din Corbeni — impunătoare și solemnă în îndeplinirea oficiului său:</p>
                  <p>— Ce faci, omule? — îi șopti ea șuierând: — Liniștești-te, vrai s-o omori?</p>
                  <p>— Ce face? E bine? — se sili să-i răspundă tot în șoaptă și conu Iorgu, ceea ce însă răsună ca un ropot de tunet îndepărtat.</p>
                  <p>Cucoana Anica ridica ochii spre cer și cu ambele brațe îi făcu un semn disperat să plece. Conu Iorgu oftă adânc și, tot în vârful degetelor, intră în sufragerie, unde se aruncă greu într-un fotoliu. Dar peste câteva clipe, sărind din nou, porni prin cerdac spre aripa conacului cunoscută sub numele de <hi rend="italic">flighel</hi> („Flügel“), în care, de-a lungul unui coridor cu arcade, îndreptat cu fața spre Nistru, se înșira un rând de camere pentru musafiri.</p>
                  <p>Oprindu-se în fața celei din urmă camere, conu Iorgu bătu ușor în ușă, întrebând încet:</p>
                  <p>— Ei, părinte Vasile! Părinte Vasile!</p>
                  <p>De după ușă se auzi o voce plângătoare:</p>
                  <p>— Coane Iorgule, sloboade-mă pe un ceas, am treabă.</p>
                  <p>— Nu se poate, părinte. Nu-ți dai seama că o să te îmbeți iarăși și o să faci vreo poznă? Am venit numai să te întreb dacă vrai să mănânci ceva?</p>
                  <p>— Of, Doamne, Doamnei Ce mâncare fără măcar un păhăruț! Coane Iorgule, un păhărel, un singur păhărel!</p>
                  <p>— Am să-ți dau după botez ca să te îneci, acum nu se poate, — răspunse hotărât conu Iorgu, și iarăși plecă spre cerdac, unde se opri, privind în jur și căutând cu tot dinadinsul un prilej de a da ieșire sentimentelor ce-l bântuiau.</p>
                  <p>În bucătărie „leahul“ Vichentie, la văzul acestui zbucium, observă cu compătimire:</p>
                  <p>— Îi tare necăjit boerul.</p>
                  <p>— He! He! — i-a rânjit în răspuns țiganul Costache, forfotind pe lângă cuptor. — Așa-i când un om de cincizeci de ani are o nevastă de douăzeci! He!...</p>
                  <p>Cinismul acestei sentințe dovedea că pentru domesticitatea din Năpădeni n-a rămas ascunsă criza prin care trecea viața familială a stăpânilor — criză agravată încă de nașterea eroului acestei povestiri.</p>
                  <p>Iorgu Răutu demult nu mai înțelegea de ce căsnicia lui nu-și găsește așezare. Acuma însă, tulburarea pricinuită pe neașteptate de un eveniment atât de fericit, în fond, ca nașterea unui fiu — chiar dacă e al treilea copil — era pentru el și mai puțin explicabilă.</p>
                  <p>Agitația dezordonată, motivată de starea lehuzei și de pregătirile grandioase în vederea botezului, ce urma să aibă loc după amiază, îl ajutau să-și înăbușe gândurile triste, în nădejdea că lucrurile se vor așeza de la sine. Pentru aceasta, împotriva obiceiurilor județului S*** în ce privește, botezul unui al treilea copil, conu Iorgu a înțeles să pună la cale un mare praznic, la care au fost invitați toți vecinii și neamurile îndepărtate.</p>
                  <p>Spre uimirea lui însă, duduia Smaranda, sau cum își zicea ea „Smaragda“, s-a revoltat, și a primit vestea, că botezul lui Vania va fi sărbătorit cu o pompă obicinuită numai pentru primii copii, cu un hohot isteric, cu leșinuri și cu țipete stridente care au înspăimântat pe bietul conu Iorgu și l-au aruncat în neagră melancolie — mai cu seamă că de atunci „Smaragda Theodorovna“ (numaidecât Smaragda și numaidecât Theodorovna — cu „thita“) nu-i mai dădea voie să între în iatacul ei, încât bietul om doar prin intermediul jupânesei Marghioala al bătrânei dădace mama Zoița, sau al cucoanei Anica Mesnicu din Corbeni, chemată imediat la căpătâiul bolnavei, putea veni în contact cu tânăra lui soție.</p>
                  <p>Și numai pentru că botezul nu mai putea fi amânat — întrucât nașul, conul Ioniță Răutu, fratele mai mare al lui Iorgu, stabilit după răpirea Basarabiei la Botoșani, a și sosit anume pentru aceasta de peste graniță — el urma să fie oficiat în atmosfera apăsătoare a neînțelegerilor conjugale.</p>
                  <p>— A venit Lemeș lăutarul! — întrerupe gândurile boierului feciorul Nicache.</p>
                  <p>Conu Iorgu tresare și, împotriva obiceiului, n-are niciun chef să stea de vorbă cu vestitul lăutar al Basarabiei de pe vremuri, care avea întotdeauna un sac cu vești despre întâmplările din toate curțile boierești, pe care veșnic le cutreiera, mai cu seamă în cele patru județe din nordul țării.</p>
                  <p>— Să-i duci în flighel și să spui jupânesei să se îngrijească de cele trebuincioase pentru ei.</p>
                  <p>La masă conu Iorgu a stat singur, Smaragda Theodorovna fiind servită în iatacul ei, neîngăduind măcar coanei Anica să ție boierului de urât.</p>
                  <p>În sufrageria mare, puțin întunecată de mobila ei austeră de stejar vechiu, conu Iorgu înghițea în sec. Și, necăjit, se duse după masă în cabinetul său și se culcă ca să se odihnească un ceas înainte de venirea musafirilor.</p>
                  <p>După amiază au început să se adune musafirii. Cel dintâi sosi în noua sa caretă „din Viana“, cu patru cai suri înaintași, mareșalul nobilimii județene conu Petrache Bărsianu din Boroseni, împreună cu cucoana Rosalia, nepoată de soră a lui conu Iorgu; alte două nepoate, de vară primară — surorile Caterina Chirilovna Berciu din Cerleni, sat așezat tot în marea cotitură, pe latura ei de sud, drept în fața Năpădenilor, și Natalia Chirilovna Voronin din Onițcani — cu soții lor Calistrat Nicolaevici și Anatol Vasilievici; apoi Ivan Vasilievici Bogdan din Căzănești, domnii Ștefan Dimu din Solonți, Costea Ursu din Măcărenci, Nicanor Miulescu din Ciorneni și alți mulți.</p>
                  <p>Dintre autorități s-au înfățișat ispravnicul județului și comandantul regimentului de husari din S***, cu mai mulți ofițeri.</p>
                  <p>Într-un ceas casa era plină de boieri cu doamnele, domnișoarele și tinerii lor cavaleri.</p>
                  <p>A apărut, în sfârșit, în salonul cel mare și Smaragda Theodorovna care, mărunțică, slăbuță, foarte brună, cu ochi negri vii, albă și rumenă în strălucirea vârstei de douăzeci de ani, înfățișa un contrast impresionant cu conu Iorgu, încă foarte voinic, dar trecut de mult peste pragul tinereții.</p>
                  <p>Coana Anica Mesnicu din Corbeni, nașă, impunătoare în „chirasa“ ei de mătasă de culoarea tabacului, întinsă asupra unei vaste crinoline, lua toate dispozițiunile necesare pentru serviciul botezului.</p>
                  <p>Când a sosit și popa Vasile, slobozit, în sfârșit, din captivitate, strălucind în odăjdiile sale cu obrajii înviorați care dovedeau că reușise totuși să-și procure „păhărelul“ dorit — ceremonia s-a putut desfășura în toată slava.</p>
                  <p>Popa Vasile cetea mai „cu duh“ ca oricând — toată arta lui de declamație reducându-se la aceea că ori de câte ori pronunța cuvântul „Sfântul Duh“ coardele lui vocale dezlănțuiau un adevărat uragan care amenința să dărâme totul în jurul său; dascălul Andronache ridica tenorul lui nazal, puțin „râcâit“ și răgușit, până la diapazonul a cărui rezonanță nu lăsa nimic de dorit; iar conu Iorgu, ca părinte, nefiindu-i îngăduit să asiste la ceremonie, ținea însă după obiceiul lui „isonul“ din odaia de alături, cu o singură notă de bas profund: o-o-o n-n... Dar nota aceasta în momentele, în cari conu Iorgu, copleșit de gândurile lui, nu băga de seamă, îneca și „Duhul“ popei Vasile și tenorul râcâit al dascălului Andronache.</p>
                  <p>După masă praznicul s-a prelungit până dimineața.</p>
                  <p>Boierii mai în vârstă se așezaseră la „Preferans“; doamnele, dacă nu jucau și ele o concină, își exercitau darul satiric asupra vecinelor absente și supravegheau dansul domnișoarelor.</p>
                  <p>Vreo cinci ofițeri înviorau salonul cu pintenii și epoleții lor. În fruntea lor se afla cavalerul irezistibil, „rotmistrul“ (căpitan de cavalerie) contele Wladislaw Przewicki.</p>
                  <p>Acesta se multiplica: el când flutura o mazurcă îndrăcită cu „regina balului“; când în cabinetul lui conu Iorgu — unde era așezată masa cu „baterii“ de șampanie șl licheruri și unde se aranjase un „fumoir“ pentru domni — povestea anecdote piperate, care provocau explozii de râs; când în colțuri mai discrete ducea conversații sentimentale și făcea o curte bine nuanțată, după vârstă, doamnelor măritate.</p>
                  <p>Contele Wladislaw, descendent dintr-o familie de magnați poloni, ruinat în urma unor vicisitudini dramatice, exilat dintr-un regiment aristocratic de gardă imperială din Petersburg, se simțea oropsit în garnizoana din S***, în mijlocul sălbăticiunii basarabene.</p>
                  <p>După o viață în care „lumânarea era arsă din ambele capete” — la treizeci de ani cam mototolit, el știa însă încă să farmece boieroaicele județului S***, prin manierele și toaleta lui, ca și prin conversația lui, care le dădea prilejul să-și readucă aminte și ceva din franțuzeasca învățată la madam Carotte, în vestitul pensionat din Chișinău.</p>
                  <p>Ce deliciu să poți plasa din când în când cu înțeles: „<hi rend="italic">Prenez place. Permittez, monsieur, s’il vous plaît. Attention aux domestiques!</hi>“.</p>
                  <p>Dacă accentul nu era tocmai parizian, totuși, astfel, se crea atmosfera de mondenitate, care satisfăcea pretențiunile de aristocratism ale înaltei societăți a județului S***.</p>
                  <p>Smaragda Theodorovna, cu toate insistențele și pildele Nataliei Chirilovna Voronin care, deși cu zece ani mai în vârstă, valsa și galopa cu multă animație — nu parte la dans, dar urmărea cu vădit interes evoluțiunile contelui Przewicki. Ea rămânea cu ostentație în cercul matronelor, căutând să animeze conversația, și, din când în când părăsea salonul pentru a da îndrumări domesticității, numeroasă, dar foarte puțin stilată și zăpăcită de grandoarea serbării.</p>
                  <p>La un moment dat, întrând în salon, ea fu parcă înadins întâmpinată; înainte de a putea ajunge în colțul venerabilelor cucoane, de către Natalia Chirilovna. Contele Przewicki se grăbi să se apropie de ele și cu un salut foarte grațios, întrebă pe doamna Răutu, subliniind fiecare cuvânt de o privire admirativă:</p>
                  <p>— Nu-mi veți acorda fericirea unui vals?</p>
                  <p>— Contele vorbea rusește cu un ușor accent polonez, și Smaragda Theodorovna, deși născută și crescută într-un sat moldovenesc, după trei ani petrecuți la madam Carotte, putea duce conversație în aceeaș limbă, însă cu un accent moldovenesc, pe care contele îl găsea delicios. Totuși, sfioasă, roșind puțin; ea răspunse:</p>
                  <p>— Nu dansez, mulțumesc.</p>
                  <p>— Cum se poate? — izbucni el. — Cu tinerețea dumitale; cu grația invincibilă și pasul ușor cu care te miști, cum n-am văzut decât la prințesa Potocki, dumneata nu poți renunța la dans.— Și apoi adăugă în șoaptă : — Nu mi-ați iertat?..</p>
                  <p>Smaragda Theodorovna îi aruncă o privire speriată. Ea simțea că i se oprește, ceva în gât, că sângele ei clocotește, se urcă în obraz, trădându-i emoțiunea. Îi venea să fugă revoltată de această emoțiune și de faptul că se simțea totuși măgulită de atențiunea acestui cavaler elegant, care se credea nebiruit; îi era și ciudă că nu-i venea în gând niciun răspuns „care să-l pună la loc“ și mai cu seamă în formă elegantă, la nivelul conversațiunilor de salon ale prințesei Potocki.</p>
                  <p>Din fericire, îi veni în ajutor cucoana Anica Mesnicu, care imediat își luă sarcina de înger păzitor. Majestuoasă în enorma ei crinolină, sub „chirasa“ de mătasă în culoarea tabacului, ea se apropie de la ușă, spre a interpune un spațiu larg între Natalia Chirilovna, contele Przewicki și Smaragda, și-i aduse aminte acesteia în gura mare datoria ei de mamă:</p>
                  <p>— Mamă dragă, hai să vedem dacă i-au făcut baie lui Vania și dacă au culcat pe Tosia și pe Sonia?</p>
                  <p>Smaragda Theodorovna, îmbujorată, salută ușor pe contele Przewicki: „Scuzați-mă!“ — și repede ieși din salon, însoțită de îngerul păzitor, chiurasat în culoarea tabacului.</p>
                  <p>Natalia Chirilovna strânse doar din umeri; surâzând semnificativ contelui.</p>
                  <p>Peste puțină vreme coana Anica se întoarse singură, scuzând pe gospodina care ar avea încă nevoie de odihnă și îngrijire.</p>
                  <p>Praznicul era în toiu.</p>
                  <p>Boierii jucau cărți, dar nu uitau nici pe „văduvioara Clicquot“, nici pe „vechiul“ din Năpădeni. Conversația lor devenea tot mai zgomotoasă. Iar atunci când contele Przewicki, conducând un cotillon îndrăcit invadă ,,fumuarul“ și sălile laterale, șerpuindu-și ghirlanda grațioasă printre mesele de cărți, boierii se aprinseră și comandară și ei o figură neașteptată de cotillon: hora!</p>
                  <p>Cu acest prilej lăutarul Lemeș din Bălți se întrecu pe sine și provocă atâta entuziasm, încât după horă conu Petrache Bîrsianu din Boroseni, uitându-și fumurile de mareșal al nobilimii din împărăția rusă, porunci deodată:</p>
                  <p>— Bre, Lemeș, frate. Zi-ne o doină moldovenească... știi ca <hi rend="italic">cio-cîr-lia</hi>!</p>
                  <p>Față de această ieșire pe avant-scenă a boierilor, tineretul dispăru; perechile se izolară în săli laterale, în balcon, sub arcadele flighelului, și chiar în grădină, unde, cu toată vremea târzie, rețeaua argintie a razelor de lună, căzută pe frunzele aurite, crea o atmosferă de visuri primăvăratice...</p>
                  <p>În salon, după doină, Lemeș începu să cânte cu un tenor dulce și insinuant cântece moldovenești.</p>
                  <p>Aceasta era misiunea în Basarabia a bietului scripcar evreu din Bălți. Lungi decenii, numai prin el puteau răzbate peste Prut pe vremea aceea nu numai cântecele populare și romanțele din „Dorul“, dar și poeziile lui Alecsandri.</p>
                  <p>Efectul pe care-l producea, nelipsit, în curțile boierești pe care mereu le cutreiera, a motivat mai târziu expulzarea lui din împărăție.</p>
                  <p>Și de data aceasta, cu toată prezența ispravnicului Voljin și a colonelului de husari Ivașchin, temperatura se urcă imediat până la punctul de ebuliție.</p>
                  <p>Mareșalul nobilimii s-a ridicat din locul său. În mijlocul salonului, după ce cu foarte puțin succes se încercase să secundeze pe Lemeș, deodată, cu un adânc gemăt, trânti de podele paharul cu șampanie, pe care nici nu-l golise încă. Doamnele au tresărit, iar coana Anica Mesnicu s-a ridicat majestuos și a înțeles că trebuie să dea semnalul de retragere pentru doamne și domnișoare.</p>
                  <p>Mareșalul, în semn de protest împotriva acestei demonstrații, se așeză la pământ și, plângând, începu să șteargă dușumelele cu poalele „mondirului“ acoperit cu galoane brodate cu fir de aur. Dar entuziasmul lui nu se potoli. Oftând și plângând, el tot striga la sfârșitul fiecărui cântec:</p>
                  <p>— Ei, frate Lemeș, zi încă una, — și arunca lăutarilor, fără număr, „bumaște” de cinci, de zece și chiar de o sută de „carboave“.</p>
                  <p>Lemeș se topea în oftate și triluri, dar când porni și un cântec „subversiv“.</p>
                  <lg>
                     <l>Mult e dulce și frumoasă</l>
                     <l>Limba ce vorbim…</l>
                     <l>Vorbiți, scrieți românește</l>
                     <l>Pentru Dumnezeu…</l>
                     <l>Eu pe-o vorbă românească</l>
                     <l>Sufletul mi-aș da…</l>
                     <l>
                        <hi rend="italic">Iar pe una...</hi> 
                        <hi rend="bold italic">franțuzească<lb/>
                        </hi>Zău nicio para!..</l>
                  </lg>
                  <p>Mareșalul nobilimii, reprezentantul țarismului din S***s, izbucni în hohote, dându-și cu pumnii în cap:</p>
                  <p>— Mă fraților, ticăloși suntem! merzavți, ticăloși, bicisnici, — și tot își freca poalele mondirului de parchet.</p>
                  <p>Ispravnicul Voljin începu să-și tragă nervos luxurianții săi favoriți. Dar Ivan Vasilievici Bogdan din Căzănești, a cărui rigiditate exagerată, fermitatea cu care își apăsa în mers picioarele, ca și preciziunea cu care își articula fiecare silabă, impunea tuturora, — încerca, tacticos și diplomat, să potolească pe mareșal, dând o interpretare neașteptată expansiunilor sale:</p>
                  <p>— Lasă, frate Petre Constantinovici. Ei, ce atâta jelanie pentru un pahar sfărâmat și puțină șampanie vărsată!</p>
                  <p>Ofițerii regimentului de husari, cei moldoveni de obârșie, se uitau cam îngrijorați unul la altul. Iar rușii, urcați, cum se exprimase colonelul, în etajul al șaptelea al raiului lui Mahomed, erau și ei cuprinși de delir; schilodeau refrenurile lui Lemeș, râdeau și încercau să tropotească o căzăcească în sunete le doinei.</p>
                  <p>Ioniță Răutu — care semăna grozav cu frate-său Iorgu, numai că era ceva mai scurt și mai gros, și avea trăsături și mai exagerate — zâmbea sarcastic la aceste debordări.</p>
                  <p>Ispravnicul Voljin aproape își zmulsese un favorit. Colonelul Ivașchin se încruntase și începuse să tușească zgomotos, ca să atragă atențiunea ofițerilor săi.</p>
                  <p>Dar în momentul psihologic contele Przewicki salvă situația: el apăru în mijlocul salonului, urmat de mai mulți feciori și fete din casă cu pahare de șampanie și, ridicându-și cupa, rosti solemn într-o rusească care — cu tot accentul ei leșesc — afirma devotamentul pentru Tron și Împărăție:</p>
                  <p>— Domnilor, ca supuși credincioși ai Majestății Sale Țarului Tuturor Rusiilor, să bem un pahar pentru gloria și sănătatea Majestății Sale Împăratul Alexandru Nicolaevici. Ura!</p>
                  <p>Și paharul lui urmă pe podea pe cel al mareșalului.</p>
                  <p>Conu Petrache se ridică, deodată, în picioare și, înțepenindu-și trupul scurt și rotund, se grăbi cu tot focul să sprijine toastul de credință:</p>
                  <p>— Urraa!!</p>
                  <p>— Urraa, îl acompaniară boierii, ofițerii și chiar cântărețul Lemeș cu lăutarii săi.</p>
                  <p>După acest moment „culminant“ al praznicului, voia bună și cheful parcă pierise. De altfel, se și crăpase de ziuă. Vecinii mai apropiați au plecat în caleștile lor spre casă, o parte s-au adăpostit, câte doi și trei, în odăile flighelului, iar unii, căzuți de somn pe unde au stat, au fost ridicați de slugi și culcați pe divanurile și canapelele din diferite săli.</p>
                  <p>Conu Iorgu după ce a petrecut pe cei plecați și s-a îngrijit de musafirii rămași, s-a dus în cabinetul său, unde i se pregătise așternutul. Conu Iorgu a oftat din greu și, după ce s-a rugat smerit lui Dumnezeu, s-a întors în patul său singuratic, dar multă vreme nu-și putu găsi odihna.</p>
                  <p>Astfel, apariția pe scena lumii a eroului nostru, cu tot praznicul rămas de pomină la curtea boierească din Năpădeni, a înăsprit și mai mult criza conjugală a părinților săi, menită să-și pună pecetea indelebilă pe sufletul lui.</p>
               </div>
               <div type="div3" rend="P5">
                  <head>
                     <label>Capitolul II. </label>Romanul lui Iorgu Răutu</head>
                  <p>Conu Iorgu Răutu a crescut și a trăit în condițiuni caracteristice pentru toată boierimea moldovenească a Basarabiei din prima jumătate a veacului trecut, prinsă din copilărie de vârtejul istoric care o despărțise de Moldova.</p>
                  <p>În lipsa de școli din primele decenii după anexare, i-a fost dat să învețe puțină carte numai de la un dascăl, care nici el mai departe de Sfânta Scriptură și slove chirilice n-ajunsese în învățătură.</p>
                  <p>Reprezentanții națiunii domnitoare, stăpânind aparatul administrativ și ocupând, firește, cu familiile lor și cu suita lor vârfurile piramidei sociale, au izolat pe boierii moldoveni de viața orașelor, i-au închis pe moșiile lor și le-au redus raporturile sociale la un mic cerc de familii boierești rămase la răsărit de Prut.</p>
                  <p>De norodul de jos îi îndepărta conflictul de interese inevitabil în situația lor de „boieri“ și „stăpâni“ — mai cu seamă în epoca de reforme inaugurate în Rusia în urma războiului din Crimeea. Lipsa de cultură și necunoștința limbilor nu le îngăduiau călătorii în străinătate, iar amorul propriu nu accepta situația ce le-ar fi fost rezervată în mijlocul societății din orașele Basarabiei, foarte repede ajunse centre de cristalizare ale noii vieți.</p>
                  <p>Conu Iorgu, ca și cei mai mulți dintre boierii basarabeni de vârsta lui, nu avea un orizont cu mult mai larg decât al oricărui țăran și răzeș din satele de peste Prut. Dar averea și situația de „stăpân“ ridicându-l de asupra obștii satului, îl lipseau de acel contact social normal, care este factorul indispensabil pentru dezvoltarea culturală și chiar pentru sănătatea sufletească.</p>
                  <p>Această izolare era și mai înăsprită în Năpădeni — sat alcătuit pe jumătate din răzeși, cu care Răutești, ei înșiși un neam de răzeși înnobilați, purtau de generații interminabile procese „pentru pământ din bătrâni“.</p>
                  <p>Astfel, Iorgu Răutu, cu trupul lui de uriaș și temperament pasionat, lipsit de mic, ca orfan, de conducere și îndrumare, stăpân, de la vârsta de douăzeci și unu de ani pe soarta și averea lui, își petrecu viața între munca de agricultor energic și priceput, deși rutinar, și debordări de temperament, care alimentau cronica scandaloasă a Basarabiei, spre oroarea și indignarea virtuoaselor și austerelor matrone din S***.</p>
                  <p>Și totuși Iorgu Răutu era milos și generos din fire, foarte sociabil și prietenos, în veșnică căutare de simpatie omenească.</p>
                  <p>Soarta îl condamnase însă să se zbuciume singur într-o lume, dacă nu totdeauna răuvoitoare, dar prea deseori indiferentă. Chiar în sânul celor nouăsprezece familii boierești ale județului S***, el nu prea găsea legături mai intime.</p>
                  <p>Boierii vechi care au apucat încă vremurile de sub Moldova, din an în an se împuținau; bătrânii sau mureau, sau, ca rezultat al tacticei de rusificare, se ruinau și se declasau.</p>
                  <p>Cât privește pe cei mai tineri, care nu prea știau moldovenește, sau chiar cu ostentație schilodeau groaznic graiul strămoșilor — deși de cele mai multe ori nu cunoșteau ca oamenii nicio limbă — sufletul și mintea lor i se păreau inaccesibile și impenetrabile, ca și limba lor neînțeleasă.</p>
                  <p>De voie sau de nevoie, Iorgu Răutu rămânea dar singur. Vânător pasionat, el organiza din când în când bătăi în pădurea de stejari seculari din Năpădeni, la care erau invitați negreșit boierii din S*** și chiar din județele vecine. Încolo, și exceptând praznicele de la nunți sau de la botezuri, el, ca și toți boierii moldoveni, nu avea alt prilej de a se simți ca membru al unui corp social, decât doar în adunările nobilimii, ținute din trei în trei ani și — în afară de alegerea mareșalilor nobilimii — reduse și ele tot numai la un „praznic“ încă mai pantagruelic decât serbările de familie din județ.</p>
                  <p>Trebuințele estetice și culturale Iorgu Răutu și alți moșieri moldoveni din județul S*** și le puteau satisface doar ascultând pe lăutarul Lemeș din Bălți sau participând la slujba bisericească. Conu Iorgu Răutu îndeosebi era nelipsit de la fiecare slujbă, luând loc în strană alături de dascăl și ținându-i negreșit isonul, cu un bas profund, nazal, după datinile moldovenești, și cu aceeași notă: o-o-o-n-n...</p>
                  <p>După o recoltă bogată și vândută pe un preț bun, Iorgu Răutu a încercat odată să rupă cercul fermecat, în care se zbătea, printr-o călătorie „la Viana“.</p>
                  <p>Dar ajuns în frumoasa capitală dunăreană, din primul moment a fost silit să se întrebe cu mâhnire: ce caută el aici?</p>
                  <p>Statura lui de aproape doi metri, manierele de „barbar“ din Năpădeni, costumul fabricat cu tot dinadinsul de „croitorul parizian“ Ianchel Grinșpun, din S***, necunoștința niciuneia din limbile vorbite în poliglota cetate a Habsburgilor, aspectul lui uluit, atrăgeau, natural, atenția tuturor trecătorilor. Fatalitatea l-a dus pe conu Iorgu la singura distracție pe care și-o putea permite în aceste condițiuni, cu toate paralele ce și luase cu el: un chef năstrușnic, cu agrementări cari nu necesitează cunoștințe poliglote...</p>
                  <p>Întors, mai curând decât se aștepta, la Năpădeni, Iorgu Răutu se simțea mai singuratec ca oricând. Ajuns la vârsta de patruzeci și cinci de ani, el se închidea, cuprins de melancolie vagă, tot mai mult în coaja lui de nucă — și se întreba adesea, ce rost mai are viața lui — ceea ce nu-l împiedica însă să ducă înainte cu stăruință și cu bun succes gospodăria moșiei.</p>
                  <p>Obârșia lui răzășească se afirma tot mai mult în pasiunea pentru pământ.</p>
                  <p>În partea de nord a proprietății Răuteștilor, de mai multe generații, întră în moșie, dinspre Sănătoasa un clin de vreo trei sute de fălci care căzuse prin moștenire, în ultimele decenii, în mâna unui boierinaș, Toader Cacioni. Acesta era unul din acei oameni cărora nu le reușește nimic în viață. Numele lui adevărat, Cățăoanu, cum era moștenit de la părinți și moși, i se părea puțin sonor și încă mai puțin, elegant. Omul a cheltuit așadar o avere pentru a avea autorizarea de a-și da un nume cu o asonanță „italiană“, pentru ca apoi să-și afirme cu ultima energie obârșia „curat rusească“, deși graiul său ar fi putut servi de model de jargon moldo-rus din Basarabia de pe vremuri, agravat încă de un ușor accent grecesc.</p>
                  <p>Agricultor mai rău decât mediocru, incapabil de muncă stăruitoare și de viață orânduită, rămas văduv cu vreo cinci copii, Toader Cacioni, înglodat în datorii disperate, era amenințat să-și piardă și ultimul petec de moșie, sub presiunea creditorilor.</p>
                  <p>Iorgu Răutu n-a vrut să scape prilejul de a-și rotunji moșia, și într-o zi, venind călare prin partea de sus a moșiei, s-a abătut prin Sănătoasa și, trecând pe lângă curtea lui Cacioni, i-a făcut o vizită neașteptată.</p>
                  <p>Curtea din Sănătoasa prin însuși aspectul ei vădea ruina și lipsa de îngrijire. Casa veche de piatră — cu ziduri de multă vreme nereparate, cu tencuiala acoperită cu pete ca de lepră, cu geamuri ruginite și adesea înlocuite cu petece de hârtie, cu acoperișul de șindrilă avariat — dispărea în mijlocul bălăriilor printre care șerpuiau niște cărări prăfuite spre portiță și hambaruri pe jumătate dărâmate.</p>
                  <p>Numai livada de pomi bătrânești, în dosul caselor, rămânea ca amintire a belșugului de altădată.</p>
                  <p>Toader Cacioni, uscățiv și mărunt, cu o față cărămizie, încadrată de o coamă căruntă, fuma în cerdac un lung ciubuc.</p>
                  <p>Ridicându-se în fața lui Răutu, cu vorbe repezite, el îl pofti în casă:</p>
                  <p>— Bună ziua! Bună ziua, Iorgule! Ești voinic? Cum merg treburile? De mult nu te-am văzut. Suntem vecini. Eu merg cu necazurile și nevoile mele, dar tu ești singur, holtei. Ai putea să-ți aduci aminte de vecini. Poftim în casă! Poftim în casă! Ia loc! Gafițo! Gafițo! Fa Gafițo, da’ unde ești? Ia adă dulceață și apă rece, repede. Și ce vânt te-a adus?</p>
                  <p>Iorgu Răutu s-a așezat tacticos — a trebuit însă să schimbe scaunul, care era cât pe ce să se prăbușească — și s-a lăsat cu precauțiune pe divan. El a încercat pe de departe:</p>
                  <p>— Ei, ce? Numai dumneata ai greutăți și necazuri? Toată lumea le are. Nu mai știu și eu unde să dau cu capul. Se zice că stai mai mult pe la Chișinău. Am auzit că ai fost și pe la Odesa, și am venit să mai aflu ce se mai petrece prin lume...</p>
                  <p>— Ha, iaca! Poftim, ia dulceață, Îi gătită de Smărăndița. Păcatele mele, am dat-o la școală la madame Carotte, pensionul cel mai vestit. Toate fetele de boieri mari, nu numai din Basarabia, dar și din Podolia și din Odesa chiar, învață acolo. Băieții mei nu prea se dau la învățătură — sunt și ei acum aici — dar fata învață bine. Și madame Carotte îmi spunea că n-are altă ucenică mai bună ca dânsa. Mă rog, îți dă cu franțuzeasca întocmai ca franțujii, cântă din pian, coase, face horbote subțiri, în sfârșit, crește. Trebuie să fac rost ca să isprăvească școala. Poate are să aibă fata noroc. Are prietene în lumea bună. Are cincisprezece ani, fată mare, acuș, acuș de măritat! He-he-he-he!..'</p>
                  <p>În clipa aceasta se auzi tropot de mai mulți pași țipete, hohote:</p>
                  <p>— Stai, Smărăndițo, unde fugi? E acolo cineva...</p>
                  <p>Și prin ușa din „salonul“ părăduit, dată cu violență de părete, țâșni în odaie ca un uragan, o fetiță de statură minusculă, slăbuță, brună, cu un păr negru ondulat, cu luciri roșietice-aurii, despletit, care o învăluia ca într-un nor de scântei.</p>
                  <p>Văzând pe un străin, fata se oprește și, cu ochii mari, parcă speriată, stă o clipă pe loc, apoi, pufnind de râs, se întoarce și, cu brațele strânse la piept, fuge din nou ca o vijelie, se repede prin ușă, pe unde se întrezăreau mai multe siluete de băieți tineri și fete, care o primesc pe Smărăndița într-un cor de exclamații și râs, pornind cu toții în procesiune nebunatică.</p>
                  <p>— Stai, Smărăndițo, unde te duci? — încercă să stăvilească uraganul Toader Cacioni. — Ce drac de fată! Ai văzut-o? Vreau să-i dau moșia aceasta de zestre, dar știi că mă gâtuie târtanul de Diamand.</p>
                  <p>Iorgu Răutu cunoștea starea materială desperată a lui Toader Cacioni și știa că funia se apropia de par. Și tocmai aceasta motivase vizita lui la Sănătoasa.</p>
                  <p>Dar apariția vijelioasă a Smărăndiței — i-a hotărât soarta.</p>
                  <p>Cacioni, cu flerul de boier scăpătat, și-a dat seama îndată de impresia produsă de Smărăndița și de perspectivele ce i se deschideau prin aceasta.</p>
                  <p>Un om matur de patruzeci și cinci de ani — crescut în singurătatea neînfrânată a Năpădenilor, fără alt bagaj cultural decât cel dobândit de la bătrânul său dascăl, străin de toate rafinăriile mondenității — în fața unei fetițe de cincisprezece ani, trecută prin pensionul doamnei Carotte trăită acolo în societatea fetelor din cea mai înaltă aristocrație basarabeană, „cu maniere și pian“: ce contrast! agravat încă de aspectul exterior al acestui uriaș blond și al plăpândei copile brune și scunde.</p>
                  <p>Totuși, pentru Iorgu Răutu îndoiala nu exista. El nu mai putea trăi în singurătate, dar nici nu știa să facă curte, nici nu-și putea închipui că ar fi necesar să o facă.</p>
                  <p>Fără nicio tărăgănire, după două-trei vizite la Cacioni, care a înțeles îndată cum poate exploata această situație, stăpânul Năpădenilor a cerut vecinului din Sănătoasa mâna fiicei sale.</p>
                  <p>Pentru Cacioni, de asemeni, această pețire nu punea nicio problemă, și nu ridica nicio îndoială.</p>
                  <p>Consimțământul Smărăndiței n-a fost măcar pus în discuțiune — nu interesa pe nimeni, nici pe Cacioni, nici măcar pe pețitor.</p>
               </div>
               <div type="div3">
                  <head>
                     <label>Capitolul III. </label>Mignonetta</head>
                  <p>Dar pentru Smărăndița problema se punea cu mare greutate.</p>
                  <p>Anii petrecuți într-un pensionat francez introduceau in psihologia feminină din provincie elemente noi, care erau în dezacord cu simplicitatea cu care erau privite până atunci asemenea probleme.</p>
                  <p>Madame Amélie Carotte era o veche vedetă de circ. Numai un accident de călărie a fixat-o la Chișinău și a aruncat-o într-o carieră pedagogică. Pensionatul ei lăsa, desigur, foarte mult de dorit, ca instrucție și educație. De cele mai multe ori elevele nu ajungeau măcar să vorbească o limbă franceză, nu spunem elegantă sau literară, dar măcar corectă.</p>
                  <p>Totuși, pe această cale, în viața primitivă și apăsată a Basarabiei, pe la mijlocul veacului XIX, răzbătea o rază, subțire și tremurată, a înrâuririlor occidentale.</p>
                  <p>Contactul cu madame Carotte — cu guvernantele ei franceze și profesorii ruși, în tovărășia colegelor sale din câteva mari familii boierești, unde era cunoscută și acceptată sub porecla ei de pension ca „Mihnonetta“ — au deșteptat în Smărăndița Cacioni nădejdi în discordanță și cu atmosfera casei părintești din Sănătoasa și cu perspectivele căsniciei cu Iorgu Răutu la Năpădeni.</p>
                  <p>Autorul ei favorit, Alexandru Marlinsky cu eroii lui de o nobleță și vitejie supraomenească și de o eleganță neîntrecută, cu adoratele lor visătoare, inspirate de poezie cristalină — domina pe atunci imaginația și aspirațiunile întregului tineret feminin din pensioanele și „institutele“ pentru fete ale nobilimii din Rusia.</p>
                  <p>Era cu neputință pentru Smaragda să-și închipuie pe Iorgu Răutu din Năpădeni, cântând serenade pe sub balcoane înflorite, urcând pe o scară de frânghii în turnul în care se zbuciuma candida eroină, sau bătându-se cu spada și învingând nenumărate cete de opresori sau bandiți romantici, a căror victimă era.</p>
                  <p>Apoi, deși sortitul era foarte bogat, el nu numai că nu știa să mânuiască spada, sărmanul om, dar, fără să i se mai poată pretinde o conversație de salon împănată cu vorbe franceze sau măcar curat rusească, chiar și în moldoveneasca lui țărănească nu găsea alte teme de conversație decât banalitățile și nimicurile vieții de toate zilele.</p>
                  <p>Dar sub ceața romantică, insuflată de pensionul fostei stele de circ, se ascundea o inteligență vie și foarte realistă, un caracter hotărât și o voință fermă.</p>
                  <p>Smărăndița, în fond, știa foarte bine că ea nu ar putea nădăjdui o ieșire mai bună din decăderea familiei Cacioni, și din mizeria curții din Sănătoasa.</p>
                  <p>Cu o pătrundere psihologică, uimitoare pentru vârsta ei și pentru bruma de instrucție cu care madame Carotte și lecturile romantice o putuseră înzestra, ea și-a dat seama, aproape din primul moment, ce aluat maleabil poate constitui necioplitul uriaș din Năpădeni, în aparență atât de ursuz și chiar fioros.</p>
                  <p>Consimțământul a fost dat, nu fără regrete tăinuite, dar și cu un suspin de resemnare.</p>
                  <p>Din acest moment Smărăndița a hotărât să-și impuie titulatura de Smaragda Theodorovna — numaidecât Smaragda, și numaidecât Theodorovna — cu „thita“. Lupta pentru această titulatură nu a fost, de altfel, așa de ușor încoronată cu succes.</p>
               </div>
               <div type="div3">
                  <head>
                     <label>Capitolul IV. </label>Geniul de familie</head>
                  <p>Nunta a fost fixată pentru septembrie, în termenul cel mai scurt necesar pentru înzestrarea miresei și pentru repararea și renovarea conacului din Năpădeni.</p>
                  <p>Bineînțeles, cucoana Anica Mesnicu din Corbeni, ale cărei servicii erau indispensabile în asemenea prilejuri, mai cu seamă în casa unui văduv, s-a și instalat imediat la Sănătoasa.</p>
                  <p>Cucoana Anica era mai mult decât un personagiu; era o instituție. Fără dânsa nici nu se putea închipui viață socială în județul S***.</p>
                  <p>Prezența ei era necesară la orice serbare de familie.</p>
                  <p>Dar îndeosebi la nașteri ea servea întrucâtva de chezășie pentru noul membru al elitei județene. Dacă la primul sau la al doilea născut dintr-o familie boierească erau invitați ca nași persoanele mai simandicoase — odraslele ulterioare erau totdeauna botezate de coana Anica. Dar și atunci când ea nu avea rolul prim, ea oficia totuși ca reprezentanta ideii de familie și își lua asupră-și aranjarea tuturor solemnităților și a serbărilor necesitate de fericitul eveniment — și chiar conducerea casei, ca supleantă a gospodinei, în tot timpul lehuziei.</p>
                  <p>Și mai puțin putea lipsi coana Anica la vreo nuntă boierească. Căci numai ea putea asigura observarea strictă a datinilor și a ritualului, fără de care o nouă căsnicie n-ar fi putut avea binecuvântarea Cerului, nici a se bucura de prestigiul social.</p>
                  <p>Și, de asemeni, tot ea era geniul cel bun al soților văduviți, și ea purta toată sarcina funeraliilor.</p>
                  <p>Din pricina acestui rol, ca întrupare a geniului de familie, coana Anica Mesnicu din Corbeni se bucura de nu mai puțină slavă ca impozanta cetate genoveză din capitala județului. Și precum orice călător care vizita târgul S***, era dator să-și aducă prinosul de admirație falnicelor ruine, tot așa oricine vroia să intre în cercul elitei județene, avea nevoie de consacrare și chezășie din partea cucoanei Anica — cu toate că, de fapt, ea se trăgea dintr-o modestă familie de boierinași, și moșioara ei, de vreo sută cincizeci de fălci, nu putea impune marilor latifundiari din județul S***.</p>
                  <p>Situația sa coana Anica o datora în primul rând talentelor ei, minții sale solide și caracterului său bărbă-tesc.</p>
                  <p>Dar ea reprezenta mai cu seamă tradiția; stabilea legătura morală cu trecutul de strălucire și mărire în mijlocul unei societăți care, condamnată la dispariție, se destrăma și tocmai din cauza aceasta se agăța cu disperare de toate reminiscențele vremurilor de glorie și putere. Coana Anica inspira astfel respectul datorit unui cult străvechi. Stăpâna Corbenilor părea o preoteasă a acelui cult — ea ducea peste tot, împreună cu „reticulul“ ei, atmosfera vieții sociale a boierimii din vechea Moldovă“.</p>
                  <p>Acel „reticul“ era vestit în toată Basarabia. În el, între diferite rețete, acte și documente (coana Anica era și un fel de jurisconsult al tuturor matronelor din județ) se găsea întotdeauna o cununiță de flori de lămâiță, un „crep“ de mătasă neagră și mai multe cruciulițe de aur — ustensilele necesare pentru oficiul ei. Iar în geamantan coana Anica lua întotdeauna cu sine și faimoasa rochie de mătasă, în culoarea tabacului, cunoscută de trei generații de boieri din Basarabia, și a cărei stofă inuzabilă cădea în jos învelind monumen-tala ei statură în falduri rigide ca de foi de oțel, făcând astfel în adevăr impresie de „chirasa“, cum era supranumită de tineretul ireverențios.</p>
                  <p>Și așa, plecând din Corbeni în brișcă ei cu doi căluți murgi, coana Anica era întotdeauna perfect armată pentru a-și îndeplini misiunea, oriunde și pentru orice oficiu ar fi fost chemată.</p>
                  <p>„Chirasa“ la orice solemnitate rămânea neschimbată, numai accesoriile variau după nevoie, locul bandei de „crep“ negru luându-l, de pildă, cununa de lămâiță.</p>
                  <p>Nu puțin contribuia la prestigiul coanei Anica și faptul că era o gospodină exemplară. Economia ei din Corbeni era condusă cu o mână de fier și mergea ca un ceasornic. Nimeni nu avea recolte mai bogate, nimeni nu creștea porci mai grași, la nimeni nu se găseau vaci mai lăptoase și unt mai gustos ca la castelana Corbenilor. Dar mai cu seamă claponii fabricați de coana Anica — chiar de mâna ei, pentru că nimănui ea nu-și încredința secretul — erau vestiți nu numai în toată Basarabia, dar și în Podolia, Chersonia și chiar la Odesa, după cum afirmau și alții decât coana Anica, precum, bunăoară, admiratorul și întrucâtva rivalul și imitatorul ei Alexandru Ivanovici Brașevan, despre al cărui rol destul de însemnat în viața socială din județul. S*** mai sunt încă multe de povestit, ca și despre evoluția fatală a acestor doi stâlpi ai vechii societăți S***-ciene.</p>
                  <p rend="center">* * *</p>
                  <p>După o consfătuire tainică cu Egor Stepanovici Răutu (căci Smărăndița a știut să impuie și această titulatură oficială lui conu Iorgu — și e caracteristic că pe când numele ei a suferit o înaltă stilizare prin „thita“, numele lui conu Iorgu n-a fost acordat în același stil; nici Stepanovici cu „phita“, nici măcar Gheorghe, ci, ca la mahalagiii din Rusia: Egor Stepanovici) așadar, după o conversație misterioasă între Egor Stepanovici Răutu și coana Anica, aceasta s-a și instalat îndată la Sănătoasa.</p>
                  <p>Și din prima zi aspectul casei și al curții lui Toader Cacioni s-a schimbat de nerecunoscut.</p>
                  <p>În locul ferestrelor chioare au apărut geamuri noi; mobila a fost adusă într-o stare tolerabilă și, parte din ea, înlocuită. Peste tot camerele au fost decorate cu covoare și fețe de mese noi. Chiar bălăriile din curte au dispărut, ca prin minune.</p>
                  <p>Dar obiectul transformărilor celor mai impresionante a fost însăși Smărăndița Cacioni, care din mâinile cucoanei Anica trebuia să iasă demnă de a fi, până la sfârșitul vieții, Smaragda Theodorovna Răutu,— menită să ajungă cenzorul și liderul elitei feminine din S***.</p>
                  <p>Pentru aceasta nu numai că au fost răvășite toate magazinele de „manufactură“ din S***, dar coana Anica, însoțită de Smărăndița, a plecat în monumentala „caleașcă“ din Năpădeni, cu vizitiul Dumitru, cu feciorul Nicache, și două fete din casă, pentru trei săptămâni în turneu, la Chișinău și Odesa, spre a da de lucru croitorilor și modistelor lumii elegante din întregul „sud-vest” al împărăției.</p>
                  <p>Cucoana Anica s-a îngrijit încă și de latura morală a problemei, insuflând pensionarei fostei vedete de circ principiile sănătoase și rețetele practice indispensabile pentru o matronă S***-ciană de rangul viitoarei soții a stăpânului celor cincisprezece mii de fălci din Năpădeni.</p>
                  <p>Astfel fu pusă Smărăndița în cunoștința cronicei intime a tuturor alcovurilor celor nouăsprezece familii ale elitei din S***, din ultima jumătate de veac — căci cucoana Anica nu era numai întruparea vechilor tra-diții, dar și cronicarul și arhivarul, nu numai din S***, dar și din județele vecine.</p>
                  <p rend="center">* * *</p>
                  <p>Cu toată revoluția produsă de cucoana Anica, curtea din Sănătoasa părea prea puțin potrivită ca arenă pentru un eveniment atât de însemnat în viața societății S***-ciene ca nunta lui Iorgu Răutu; și chiar biserica din sat era prea dărăpănată pentru fastul unei atari solemnități. Pe deasupra, acolo slujea și un preot nou, un „bogoslov“ (teolog) care nu cunoștea datinile, și se și îndărătnicea să ție slujba în limba slavonă. În consecință, s-a hotărât ca, împotriva obiceiului, cununia să fie oficiată și nunta sărbătorită nu la domiciliul miresei, la Sănătoasa, ci la Năpădeni.</p>
               </div>
               <div type="div3">
                  <head>
                     <label>Capitolul V. </label>Alexandru Machedon în vatra Năpădenilor</head>
                  <p>Conu Iorgu — adică Egor Stepanovici Răutu — nu se simțea nici el la nivelul sarcinilor pe care i le impuneau pregătirile pentru așa serbare.</p>
                  <p>Chiar în ziua în care i s-a făcut cunoscut consimțimântul bătrânului Cacioni și al Smărăndiții, el s-a gândit înainte de toate să-și asigure serviciile lui popa Vasile din Năpădeni; a poruncit dar vechilului Alexandru să cheme pe popa la curte, apoi — în parte, pentru că aspectul conacului vădea într-adevăr lipsă de îngrijire, iar domesticitatea neorânduială și indisciplină morală — iar, pe de altă parte, ca să-și potolească nerăbdarea și să-și găsească de lucru — s-a năpustit asupra jupânesei Marghioala, tunând, fulgerând, dându-i porunci peste porunci, care se băteau cap în cap, provocând, astfel, la cei din casă un haos și o zăpăceală înspăimântătoare.</p>
                  <p>Vocea lui de stentor răsuna ca un clopot și umplea cu undele ei sonore toată pâlnia Năpădenilor, de se auzea peste cele două brațe ale Nistrului, până în satul Berceștilor la Cerleni, pe coasta din fața curții.</p>
                  <p>Vechilul Alexandru, care știa el ce știa, după vorba cu popa Vasile, auzind de departe mugetul de leu ce răsuna din cerdacul boierului, abia-abia se mișca întrând pe poartă și îndreptându-se spre cerdac.</p>
                  <p>Vechilul Alexandru era și el un tip puțin banal.</p>
                  <p>Scurt, dar îndesat, cu umerii largi, cu brațe lungi cari îi ajungeau aproape până la genunchi, cu obrazul acoperit întreg cu un păr gros, roșcat, ca de sârmă, din care abia luceau niște ochi mici și vioi care nicio clipă nu se opreau și niciodată nu priveau drept în fața convorbitorului — el putea servi de model pentru ipoteticul „Pithecantropus“, strămoșul omului de la hotarul epocii terțiare.</p>
                  <p>Vechilul Alexandru avea o metodă sigură pentru îmblânzirea boierului: tăcea; tăcea și în toată făptura sa căuta să întruchipeze spaima și venerațiunea nemărginită. Câtă vreme uraganul vâjâia și trăsnea, din gura lui nu ieșea niciun cuvânt, și la toate întrebările sau poruncile boierului, el abia mișca buzele si cel mult gemea și mormăia nedeslușit și jalnic, cu un glas subțire de babă bătrână.</p>
                  <p>— Măi ticălosule, mînca-te-ar ciorile să te mănânce. Pe unde ai umblat, măgarule? Te-ai apucat și tu de beție? Unde e tâlharul cela de popă? De ce n-a venit? Am să-l dau afară ca să crape de foame sub un gard. Unde este? De ce n-a venit? De ce nu vorbești? Acuși îți crăp capul!</p>
                  <p>— Hm... hm... mn... n...</p>
                  <p>— Ce mormăiești acolo, blăstămatule? Ai amuțit ori te-ai îmbătat?</p>
                  <p>— Hm... hm... mn... n...</p>
                  <p>În sfârșit, când boierul și-a mai revărsat focul și, obosit, s-a aruncat în jilțul împletit din cerdac, vechilul Alexandru a îndrugat plângător și subțire două cuvinte:</p>
                  <p>— Îi călare...</p>
                  <p>Conu Iorgu sare în picioare:</p>
                  <p>— Cum?</p>
                  <p>— Îi Suvorov...</p>
                  <p>Chiar când nu era nevoie de îmblânzirea boierului, acesta era felul de a grăi al vechilului Alexandru. Foarte greu scotea el din gură vreo propoziție întreagă — sau chiar un cuvânt mai lung de trei-patru silabe.</p>
                  <p>Deprinsese pe oamenii din sat și pe boierii din curte să-l înțeleagă, fără vorbărie multă: un gest, un sunet nearticulat, o simplă silabă, sau cel mult un cuvânt, erau suficiente pentru ca toată lumea să știe despre ce e vorba.</p>
                  <p>— Iarăși e mort beat? — tună furibund conu Iorgu.</p>
                  <p>Un gest care, cu toată simplicitatea lui, exprimă superlativul.</p>
                  <p>— Și de mult?</p>
                  <p>Alt gest care rezumă infinitul.</p>
                  <p>— Nu poate veni aici?</p>
                  <p>Un nou gest, materializând neantul.</p>
                  <p>Conu Iorgu, după un citat expresiv din literatura populară nescrisă, se ridică hotărât și porunci:</p>
                  <p>— Să puie Ion argatul caii la căruță și să ia vreo doi-trei flăcăi cu el. Vino și tu. Nu uitați frânghiile. Să tragă și Dumitru cu trăsura!</p>
                  <p>— Hm... n... n...— tuși, în semn de supunere, vechilul Alexandru.</p>
                  <p rend="center">* * *</p>
                  <p>Peste cinci minute din curte porni o expediție întreagă: întâi vechilul Alexandru pe iapa lui sură, cu-noscută de toată lumea în raza de două poște împrejur; apoi un mare șaraban, în care erau vreo patru-cinci flăcăi zdraveni din curte, și, în sfârșit, conu Iorgu, în trăsurica lui cu care umbla pe moșie — furios și agitat — în picioare în dosul impasibilului Dumitru vizitiul, care ședea pe capră cu barba lui lată și silueta lui impunătoare, nemișcat ca un idol hindus.</p>
                  <p>Când „armada“ boierului se apropie de biserică, se auziră dincolo, în vatra satului, pe coastă, chiote, sudălmi strigăte năstrușnice, râsete, bocete de femei, țipete de copii, lătrat de câini, tropot de cai. Iar când trăsurica lui conu Iorgu intră chiar în vatra dintre biserică și cârciuma lui Aizic, se dezveli un spectacol demn de poemele lui Homer: de-a lungul vetrei galopă fără șea, pe un cal înspumat, popa Vasile, cu barba în vânt, părul vâlvoi, fața aprinsă, numai în cămașă și izmene, desculț, vociferând năprasnic:</p>
                  <p>— Ha! Eu sunt Suvorov, solnița bunicii tale! Fugiți încolo, păgânilor. Parastasul și pogribania... Unul este popa Vasile! Veți pieri fără el... — și pornea cu calul în goană mare asupra mulțimii.</p>
                  <p>Lumea se risipea în toate părțile. Oamenii huiduiau, șuierau, aruncau și ei în vânt cuvinte înaripate. Femeile își făceau cruce, când armăsarul popii se apropia de ele, fugeau ținându-și cu o mână sânii, iar cu alta aranjând fusta — râdeau, emiteau țipete stridente. Copiii urlau necontenit, câinii le țineau isonul; găinile, rațele și gâștele speriate se ridicau în văzduh.</p>
                  <p>Totuși nimenea nu se atingea de cucernicul părinte.</p>
                  <p>Pe un flăcău, care nu se ferise destul de repede din calea vajnicului călăreț, popa îl apucă de chică și, dând vânt calului, târî după dânsul pe nenorocitul, care se văita cât îl ținea gura: „Aoleu, lasă-mă, părinte, că mă omori!“.</p>
                  <p>— Ha-ha-ha! Eu sunt Alexandru Machedon. Vă voi arăta eu, păgânilor, nafura și cristelnița!</p>
                  <p>Lucrurile luau o întorsătură tragică: părintele Vasile nu lăsa chica din mână, calul, înnebunit de spaimă, de atâta zgomot, urmându-și galopul neînfrânat, Începuse să-și zvârle copitele potcovite. Captivul risca în fiecare clipă să cadă sub picioarele lui.</p>
                  <p>Nu se știe cum s-ar fi isprăvit această scenă, dacă expediția lui conu Iorgu nu ajungea la timp în arenă.</p>
                  <p>Conu Iorgu comandă::</p>
                  <p>— Frânghii! Ioane! Petre! Năvăliți pe el! Alexandre, aruncă lațul! Dați-l jos de pe cal! Legați-l!</p>
                  <p>Operațiile militare se desfășurară cu o precizie care vădea o îndelungată practică. Intr-o clipă popa Vasile, legat butuc, fu aruncat în șaraban, din care porni un răget de fiară feroce, întretăiat de epitete expresive și pitorești la adresa cuconului Iorgu, care însă, satisfăcut de biruința repurtată asupra lui Suvorov și Alexandru Machedon, porni convoiul spre curte, în aceeași ordine: vechilul Alexandru, călare pe iapa lui sură, șarabanul cu popa încătușat în fund — patru haidăi, așezați pe ei, abia îl puteau ține în loc; iar în urmă, trăsurica lui conu Iorgu, care de data aceasta însă, potolit, era așezat în fundul ei.</p>
                  <p>Norodul — mai cu seamă femeile și copiii — urmau în coada cortegiului, în prevederea actului final de îmblânzire a părintelui Vasile.</p>
                  <p>În gloria zilei de august, cortegiul șerpuia de-a lungul țărmului Nistrului, ca într-o procesiune păgână, spre locul de execuții.</p>
                  <p>Ajuns în curte, șarabanul, sub comanda vechilului Alexandru, înaintă direct spre fântâna din ograda boierească a Năpădenilor, vestită prin apa ei rece. Conu Iorgu se sui în cerdac, de unde supraveghea operațiunea, fără să fie necesar din parte-i un ordin lămurit.</p>
                  <p>Popa Vasile — care tot timpul nu-și oprise urletele și puhoiul de sudălmi — când văzu chipul păros al vechilului aplecat asupra lui, n-a mai putut scoate de furie niciun cuvânt, ci răgea ca o fiară de menajerie.</p>
                  <p>Alexandru făcu semn flăcăilor, să scoată pe popa din șaraban. Aceștia îl și ridicară pe sus și-l culcară la marginea fântânii. După un alt gest, flăcăii începură să scoată apă din fântână, și, la o nouă mișcare din cap a taciturnului executor, o căldare de apă rece fu, deodată, turnată, pe capul nefericitului slujitor al altarului, care se zbătea ca un posedat, cutremurând văzduhul cu sunete nearticulate. A doua căldare, a treia, a patra, au urmat până ce, în sfârșit, învinsul fu silit să se potolească. Dânsul tăcea, din când în când scuturându-și coama, ca să se scurgă apa de pe obraz, și să poată deschide ochii. Un semn al vechilului, și, ridicat în picioare și dezlegat, popa Vasile înfățișa o jalnică priveliște: ud leoarcă, cu ochii injectați, palid, cu capul plecat, acoperit de pletele-i argintii care curgeau în jos, așa că abia-abia i se putea vedea obrazul, stătea smerit pe loc, și numai din când în când clătina din cap și sufla, stropind în jurul său, cum fac caii la adăpat.</p>
                  <p>Atunci conu Iorgu porunci de încetare:</p>
                  <p>— Închideți-l în flighel.</p>
                  <p>Vechilul Alexandru îl luă cu binișorul de braț și, cu un expresiv „Hmn...“, care respira de resemnare în fața destinului și de compătimire, îl invită să înainteze.</p>
                  <p>Supus, fără niciun gest de împotrivire, gârbovit, cu genunchii îndoiți, domol, părintele Vasile se clătina după el — spre carcera lui obicinuită din flighel.</p>
               </div>
               <div type="div3">
                  <head>
                     <label>Capitolul VI. </label>Pastorul și turma</head>
                  <p>Figura părintelui Vasile era caracteristică pentru acele vremuri în Basarabia, și documenta singură, mai bine decât orice studii și cercetări, situația din provincia de peste Prut, pe la mijlocul veacului trecut.</p>
                  <p>Aproape analfabet, văduv, dar înzestrat cu un temperament indomptabil, alcoolic în ultimul grad, părintele Vasile Cociorvă a fost sau, mai bine zis, ar fi trebuit să fie o plagă pentru poporanii săi. Femeile tinere, cu toată paza lor, și mai ales a bărbaților lor, adesea nu puteau scăpa de atacurile lui impetuoase — ceea ce dădea naștere la veșnice scandaluri, cu atât mai mult, cu cit nu era nevoie de multe pahare, pentru ca părintele să-și piardă mințile.</p>
                  <p>După fiecare ispravă, popa Vasile, cu amară căință, cerea iertare poporanilor săi; se ducea la biserică și printr-o slujbă din cele mai impunătoare, cerea iertare și lui Dumnezeu; jura, că, din acel moment, nu va mai lua în gură nicio picătură din zeama diavolului, cum spunea el; și-și mai impunea și o „poslușanie“ aspră, ca să-și biruiască trupul și să-și ispășească păcatele. Două, cel mult trei săptămâni, Năpădenii se bucurau de păstoria lui exemplară; slujbele părintelui Vasile atrăgeau întotdeauna lumea din satele vecine, așa de frumos citea el „evanghelia moldovenească“ și așa de înălțător cânta cu baritonul lui bogat și sonor.</p>
                  <p>Apoi, deodată, se trezeau bieții oameni cu dascălul Andronache, care alerga disperat pe ulițele satului, văitându-se că părintele e pe moarte în biserică și se luptă cu Necuratul, și el, dascălul Andronache, nu-i mai poate da de rost.</p>
                  <p>În biserică cei mai evlavioși, care-i săreau într-ajutor, se trezeau în fața unei priveliști dezolante: popa Vasile, în cea mai mare destrăbălare, aproape gol, se tăvălea pe podeaua de piatră, printre odăjdii, cărți sfinte și odoare bisericești, îngrămădite în jurul lui de dascălul Andronache, în nădejdea tămăduirii.</p>
                  <p>— A-a-a...— răgea posedatul, în neștire.— Piei, Satano! Ieși afară, diavole. A-a-a, îmi rupi inima! — și deodată, sărind în picioare ca un turbat, se arunca asupra celui dintâi ieșit în fața lui, clocotind de furie:— Mă, păgânilor, cădelnița și împărtășania! Din pricina păcatelor voastre mă chinuiește Necuratul.</p>
                  <p>Oamenii, făcându-și cruce, apucau care încotro; popa — după ei.</p>
                  <p>Și în vatra satului se repetau cu variante nesfârșite scenele războinice, ca aceea la care am asistat odinioară.</p>
                  <p>După aceasta, cu zilele și săptămânile, satul trăia ca într-un infern. Nici o femeie nu putea ieși fără primejdie în stradă; oamenii trebuiau să-și petreacă zilele și nopțile ca sub un regim de stare de asediu.</p>
                  <p>Și, dacă cumva curtea nu-i aplica remediile eroice, pandemoniul urma până ce popa cădea jos ca mort, livid, fără respirație.</p>
                  <p>Și atunci dascălul Andronache și baba Vasilca, descântătoarea satului, trebuiau să se îngrijească de a-l aduce în fire, că altfel de mult murea cu adevărat.</p>
                  <p>Satul răsufla.</p>
                  <p>Dar ori de câte ori autoritățile încercau să îndepărteze pe popa Vasile, oamenii opuneau o rezistență dârză, gata de răscoală.</p>
                  <p>Însuși, stăpânul Năpădenilor, sprijinit de boierii din vecinătate, intervenea la arhiepiscopie și punea în mișcare toate resorturile, ca stăpânirea și ierarhia să renunțe la orice măsură mai aspră decât o simplă pedeapsă disciplinară.</p>
                  <p>Odată, după o trăsnaie mai formidabilă, arhiepiscopul îl trimise pe păstorul Năpădenilor pentru o lună la mănăstire, însărcinând provizoriu cu gestiunea parohiei pe un preot tânăr și vrednic. Sătenii însă au pus lacăt pe ușa bisericii și au declarat că nu vor lăsa pe „veneticul“ să ia locul bătrânului lor duhovnic. Și tot timpul cât acesta a fost închis la mănăstire, nu mai încetau pelerinagiile credincioșilor, nu numai din Năpădeni, dar și din toată vecinătatea.</p>
                  <p>Misterul se explică însă foarte simplu: după popa Vasile nu putea veni decât un popă tânăr, desigur mai învățat decât dânsul, dar mai mult sau mai puțin rusificat, dacă nu chiar rus.</p>
                  <p>Decât, țărănimea basarabeană ținea morțiș la slujba moldovenească și la preoții bătrâni, tocmai fiindcă aceștia nu știau carte rusească.</p>
                  <p>De aceea, cu tot canonul lor, se ridicau năpădenenii ca un singur om spre a apăra pe părintele Vasile împotriva măsurilor de îndreptare și înălțare a clerului, puse la cale de autoritățile civile și bisericești.</p>
               </div>
               <div type="div3">
                  <head>
                     <label>Capitolul VII. </label>Avertismentul</head>
                  <p>Serviciile părintelui Vasile pentru ziua de nuntă erau asigurate.</p>
                  <p>Dar Iorgu Răutu rămânea în fața marelui eveniment din viața lui într-o perplexitate inextricabilă.</p>
                  <p>El nu era un om modern ca să simtă nevoia „de a face curte“ alesei lui.</p>
                  <p>Raporturile lui până acuma cu femeile se reduceau aproape la primitivitatea vieții din epoca paleolitică.</p>
                  <p>Bărbat voinic, cu un temperament colorat și de o înfățișare impunătoare, bogat, stăpân peste mai multe sate de clăcași, așezate pe moșiile sale, în mediul femeilor dintre care el își recrutase până la vârsta de patruzeci și cinci de ani pe eroinele romanelor sale, el nu avea nevoie de o deosebită strategie sau de vro tactica de asalt.</p>
                  <p>Nedeprins să întâmpine o prea mare rezistență, el credea în superioritatea și în dreptul de dominațiune masculină, ca într-un fenomen natural și de la sine înțeles.</p>
                  <p>Dar spre mirarea lui, el se simțea acum atras de curtea părăginită a lui Toader Cacioni, simțea nevoie de prezența Smărăndiței; în fața ei însă nu putea găsi niciun subiect de conversație. Iar când ea îi adresa o întrebare, la sunetul acestei voci, care i se părea așa de muzical și argintiu, i se tăia respirația, tot sângele îi năvălea în cap, și parcă-i răsunau în urechi clopotele tuturor catedralelor din lume. Fiecare gest al Smărăndiței îl extazia. Când, privind spre dânsul, ea își ridica în sus brațele, ca să-și îndrepte cozile groase și grele care mereu amenințau să se desfacă și să-i cadă pe spate; sau când se apleca ușor să toarne ceaiul în ceașcă, și apoi ocolea lunecând masa ca să-l servească, — acestui uriaș, demult trecut de adolescență, îi venea amețeală, și, în același timp, îl cuprindea o stranie și necunoscută voluptate și beatitudine.</p>
                  <p>Smărăndița, cu toți cei abia cincisprezece ani ai ei, își dedea foarte bine seama — în fața acestui om, care ușor îi putea fi tată — și de puterea ei de fascinare, și de siguranța de dominare pe care i-o promitea starea lui sufletească.</p>
                  <p>Într-o zi, în căutarea subiectului de conversație, acest leu domesticit întrebă pe tânăra și gingașa fecioară:</p>
                  <p>— Smărăndițo...</p>
                  <p>Cu căpșorul mândru ridicat în sus:</p>
                  <p>— Smaragda,— l-a corectat vocea argentină.</p>
                  <p>Conu Iorgu scăpă paharul cu ceaiul, sări să-l prindă, răsturnă un scaun și apoi reîncepu:</p>
                  <p>— Smărăgdițo...</p>
                  <p>— Sma-rag-da!: — răsună argintul poruncitor.</p>
                  <p>În pieptul de flăcău tomnatec, nebiruit până acuma, a început deodată să bată inima omului de peșteră, i-a venit dorul nebun s-o ridice pe sus, să strângă în brațele-i de oțel această făptură fragilă și să se repeadă năprasnic în vizuina lui.</p>
                  <p>Dar ochii negri îl priveau scânteind. Și, surâsul cochet dezgolindu-i puțin șirul de perle, ea își aruncă iarăși muzica glasului de argint:</p>
                  <p>— Ce vroiai să-mi spui, Egor Stepanovici?</p>
                  <p>Astfel, Iorgu Răutu primi cel dintâi avertisment asupra regimului viitoarei căsnicii.</p>
                  <p>— Smaragda,— reîncepu el supus,— Știi mata, casa noastră n-a fost îngrijită, de pe vremea răposatei, Dumnezeu s-o ierte; multă vreme a stat goală, apoi mie, unui burlac, îmi ajungeau două-trei odăi; dacă veneau pentru vânătoare câțiva boieri. Marghioala cu Nicache puteau să se îngrijească pentru puține zile de câteva așternuturi. Dar acum durăm o căsnicie, și mata știi, eu vreau să-ți fie pe plac casa iasta bătrânească; mata ai fost și la Chișinău și știu, că ai stat acolo și în casa lui Albotă din Cuhureni, și la Căzăreștii din Vântura, case vechi, case mari boierești. Ai putea să-mi spui, care-ți este pofta inimii. Și mă gândesc, dacă nu m-ai cinsti zilele acestea, cu babacul matale Toader și cu coana Anica, să-mi spui mata, ce meremet să fac, ce mobile să reînnoiesc și toată rânduiala ca să-ți fie drag...</p>
                  <p>Smărăndița, câteva clipe, îl privi zâmbind în tăcere.</p>
                  <p>Enorm, stângaci, emoționat, ușurându-se de acest monolog neobicinuit, el ședea frecându-și palmele de genunchi, și aștepta răspunsul, mai mult ca să mai audă încă o dată muzica acestei voci feciorelnice.</p>
                  <p rend="center">* * *</p>
                  <p>Astfel, chiar în dumineca următoare, după ce au stat la slujbă în biserica din Năpădeni — în care popa Vasile, liberat din captivitate și încredințat pentru câteva ceasuri lui Alexandru și dascălului Andronachi, și-a desfășurat toată pompa — Smaragda Theodorovna pentru prima oara a trecut pragul conacului din Năpădeni, unde i-a fost dat să troneze mai bine de o jumătate de veac.</p>
                  <p>Cu toată osteneala, pe care și-au dat-o, ziua și noaptea, jupâneasa Marghioala, vechilul Alexandru și însuși conu Iorgu, având sub comanda lor aproape toate femeile și fetele din sat, anume chemate la treabă spre a pregăti conacul pentru această primire, rezultatele au fost prea puțin îmbucurătoare.</p>
                  <p>Casa bătrânească fusese clădită pe coasta de nord din marea cotitură a Nistrului, cu fațada principală spre sud; edificiul enorm, de o arhitectură lipsită de orice pretenții estetice, cu ziduri de piatră, groase aproape de un metru, avea însă caracter — se vedea o veche așezare, care purta pecetea unei vieți de belșug, de situație sigură în multe generații de stăpâni, pentru cari munceau sute și mii de ființe robite.</p>
                  <p>Casa, fiind situată pe o coastă repede, era o deosebire de nivel de vreo patru metri între fațada din dos, îndreptată spre nord, și cea principală dinspre sud. Aici, cam la mijlocul clădirii, înainta un cerdac mare deasupra căruia se ridica un fronton pe coloane de piatră, și care apărea deasupra vădi Nistrului ca un fel de turn. „Întrarea de paradă“ dădea în cerdac, spre care ducea o scară exterioară monumentală zidită din enorme blocului de granit de Cosăuți. La corpul principal era alăturat din dreapta „flighelul“ cu un pridvor de arcade de-a lungul lui, iar în stânga — un coridor de geamlâc, care unea sufrageria cu bucătăria.</p>
                  <p>Trei pătrimi din corpul principal aveau acum un aspect foarte jalnic, ca toate casele părăsite și neîngrijite — o adevărată urâciune a pustietății: un parchet găurit peste tot de gropi negre, pe unde lipseau scândurile putrezite; mobila roasă, al cărei pluș sau mătasă destrămate erau străbătute de sârma resorturilor și de câlți sau de lână; perdelele decolorate și mâncate de molii; subsolul, în care se găseau cămările de provizie și odăile domesticității, duhnea ca o cloacă și otrăvea aerul în tot conacul.</p>
                  <p>Smaragda Theodorovna — care nici în pensionatul doamnei Carotte, și mai puțin încă în casa părintească, nu putea cunoaște luxul palatelor de magnați și a cărei trecere efemeră pe la colegele mai fericite nu-i putea ridica pretențiile în această privință — a fost oarecum impresionată de aceste urme vădite de viață temeinică și îmbelșugată, pe care o adăpostea altădată această veche casă boierească.</p>
                  <p>„Mignoneta“ a găsit cu ușurință naturală tonul potrivit. Departe de a cere revoluționarea conacului, ea și-a exprimat dorința ca totul să fie numai adus în starea „cum a fost sub bătrâni“.</p>
                  <p>Însă foarte hotărât ea a ales încăperea pentru iatacul ei și așa numita „odaie de primire“ salonașul verde — de fapt, budoarul ei și centrul vieții familiale.</p>
               </div>
               <div type="div3">
                  <head>
                     <label>Capitolul VIII. </label>Expertul</head>
                  <p>Dar și puținele indicațiuni date de Smărăndița și complectate de cucoana Anica — bună gospodină și matronă cu o bogată experiență a căsniciilor boierești — puneau în fața stăpânului Năpădenilor niște probleme, care întreceau imaginația și puterea lui de realizare.</p>
                  <p>Și nu jupâneasa Marghioala sau vechilul Alexandru puteau suplea insuficiența lui. ,</p>
                  <p>Din fericire, județul S*** avea în sânul său un personagiu, a cărui reputație de om purtat prin lume, cu o bogată cunoștință a vieții, nu putea fi discutată.</p>
                  <p>Acesta, era Alexandru Ivanovici Brașevan.</p>
                  <p>Unicul fiu al unui mare latifundiar din vremurile Moldovei, Alexandru Ivanovici nu mai avea astăzi altă avere decât această reputație.</p>
                  <p>Nimeni nu știa, cum nici măcar el însuși, nici sărmana lui soție, moartă de inimă rea, nu puteau spune prin ce minune o moștenire, acumulată de mai multe generații, a fost risipită într-un timp amețitor de scurt.</p>
                  <p>Alexandru Ivanovici în adevăr nu juca cărți, nu era lacom de femei, nici nu bea, cel puțin pe atunci — n-avea„ într-un cuvânt, niciunul din viciile acelea cari, de obicei, aduc ruina.</p>
                  <p>Dar însăși structura lui psihică era mai fatală pentru el decât orice viciu.</p>
                  <p>Incapabil de calcul sau de întocmire a vreunui plan de acțiune, Alexandru Ivanovici nu putea rezista niciunui gând care „îl apuca“ subit; orice capriciu îl ducea la ispita de realizare imediată, fără nicio amânare.</p>
                  <p>Dacă, de pildă, îi plăcea la un vecin o trăsură adusă din Viena, el, pe loc, îl ruga pe acesta să i-o vândă, cu orice preț. Dar și după ce-și făcea pofta, nu se astâmpăra, ci, în aceeași trăsură pleca îndată cu nevastă, cu rude și prieteni, câți puteau încăpea, chiar dacă el era silit să se urce pe capră, și porneau cu toții la Viena, fără să ție seama de vreme, chiar în toiul muncilor să vadă dacă nu se poate alege acolo o trăsură și mai bună.</p>
                  <p>Asemenea expediție se prelungea de obicei cu săptămânile și lunile, cu opriri în toate orașele din cale, cu cumpărături neașteptate de piane, mașini, cai. Odată chiar, Alexandru Ivanovici a cumpărat, spre spaima cucoanei sale, la cine știe ce circ, un pui de elefant, iar altădată — o orgă de catedrală; Adesea, în loc de Viena argonauții aceștia ajungeau la Varșovia, Dresda sau în Elveția. Peste tot Alexandru Ivanovici uimea lumea cu extravaganțele sale.</p>
                  <p>Dar de obicei epopeea se sfârșea în același fel: el își vindea și elefanții, și pianele, și orgile, și chiar trăsura cu care venise, sau le arunca în drum, numai să scape de ele. Și după ce cutreierase o jumătate din Europa, cu tribulațiuni nesfârșite și inimaginabile, sleit fiind de parale, expediția se întorcea acasă, cu ajutorul vreunui consulat al împărăției.</p>
                  <p>Dar și la moșia lui, Cucernica, Alexandru Ivanovici nu putea sta multă vreme liniștit și prindea orice prilej pentru a servi concetățenilor săi banchete pantagruelice. Un guvernator al Basarabiei, care era cât pe ce să plătească cu viața invitația cu care îl onorase Alexandru Ivanovici, l-a eternizat în memoriile sale, prin descrierea unui banchet la palatul din Cucernica, pe atunci proprietatea lui Alexandru Ivanovici, banchet, care, început la amiază, s-a sfârșit numai după răsăritul soarelui a doua zi dimineața.</p>
                  <p>Chiar în acele vremuri eroice, puține organisme puteau rezista unor meniu-uri sardanapalice, scăldate în valuri de Riesling, de Tokay, de șampanie și de „brumărel“ de Cucernica.</p>
                  <p>Și Ștefan Andreevici Bărnav din Băbeni, până la ceasul lui din urmă, era convins că sfârșitul obștesc al octogenarului său părinte se datorește acestui ospăț din Cucernica.</p>
                  <p>La epoca povestirii noastre, aceste vremuri de glorie ale lui Alexandru Ivanovici Brașevan erau de mult acoperite de vălul uitării; nu știm dacă însuși Alexandru Ivanovici își mai aducea aminte de ele — doar când se ducea la mormântul soției, care singura din familie odihnea la Cucernica, aceasta fiind demult căzută în mâinile unui magnat polonez. Și orfanul Pavlușa, singurul copil pe care i-l dăruise defuncta, primit din milă în pensionatul „liceului nobilimii“ din Chișinău, rar își putea vedea pe părintele său rămas fără cămin și adăpost.</p>
                  <p>Dar slava veche l-a servit cel puțin, pe Alexandru Ivanovici în noua lui situație socială, căci și el a ajuns ca și coana Anica din Coreeni, o instituție a județului S***.</p>
                  <p>Tot avutul lui Alexandru Ivanovici se reducea acum la o „nătăceancă“ și trei mârțoage, cari, deși ar fi încurcat pe orice zoolog în clasificările lui, erau înhămate totuși după modelul ireproșabil al „troițelor“ rusești.</p>
                  <p>Această nătăceancă îi asigura lui Alexandru Ivanovici mijloacele de existență..</p>
                  <p>Orice moșier din județul S***, și chiar din județele vecine, s-ar fi expus oprobriului obștesc, dacă n-ar fi acordat ospitalitate lui Alexandru Ivanovici pentru două-trei săptămâni!</p>
                  <p>Oricând, el putea avea astfel pe acest termen, în orice conac boieresc, la dispoziție o odaie de musafiri, un loc în grajd pentru troica lui și acoperiș pentru nătăceancă.</p>
                  <p>Alexandru Ivanovici, discret, modest din fire, știa să se facă folositor. El juca pichet cu amfitrionul; arăta doamnei cea mai nouă pasiansă; brațele și degetele lui erau totdeauna la dispoziție, pentru ca doamna să poată depăna un ghem de mătasă sau de lână.</p>
                  <p>Dar mai cu seamă Alexandru Ivanovici era neîntrecut, mulțumită bogatei sale experiențe, ca expert îndrumător și sfetnic pentru instalarea noilor căsnicii și pentru organizarea de festivități, cunoscând cele mai bune firme din țară și străinătate pentru orice fel de cumpărături, pentru decorarea camerelor sau pentru aprovizionarea cu toate cele trebuincioase pentru banchete și baluri.</p>
                  <p>În aceste prilejuri vechiul magnat al Cucernicei reînvia; imaginația lui își luă vânt, și amfitrionii săi aveau nevoie de multă energie și tenacitate ca să reziste planurilor grandioase, desfășurate în fața lor de Alexandru Ivanovici.</p>
                  <p>Astfel, într-un an Alexandru Ivanovici de obicei de-abia putea face ocolul celor nouăsprezece curți boierești din județul S***.</p>
               </div>
               <div type="div3">
                  <head>
                     <label>Capitolul IX.</label> Aizic cârciumarul</head>
                  <p>Așadar, la Alexandru Ivanovici Brașevan, om iscusit, purtat prin lume — care cunoștea nu numai așezările boierești din Basarabia, dar trecuse și prin Viena, Veneția, Milano, răzbătând chiar până la Paris — s-a hotărât să facă apel îndrăgostitul stăpân al Năpădenilor pentru orânduirea și împodobirea unui cuib vrednic de Smărăndița.</p>
                  <p>Era mare nevoie de găsit repede pe Alexandru Ivanovici, omul fără adăpost.</p>
                  <p>Deși circuitul anual al lui Alexandru Ivanovici putea rivaliza în regularitate cu orbitele corpurilor cerești, însă mai des ca acestea, cursul lui putea suferi perturbări, din cauza unor evenimente neprevăzute și nere-gulate prin firea lor, cum sunt nașterile, nunțile, decesele în sânul aristocrației basarabene — sau chiar din cauza unei vânători organizate în cinstea unui nou guvernator sau a cine știe ce sindrofii improvizate, în care un „om de lume“, de reputația și arta de organizare a lui Alexandru Ivanovici Brașevan, nu putea lipsi.</p>
                  <p>Vechilul Alexandru a fost imediat expediat să cheme la boier pe atotștiutorul factotum al curții din Năpădeni — pe Aizic cârciumarul.</p>
                  <p>Aizic cârciumarul avea un rol însemnat, nu numai în gospodăria boierului, ci și în viața socială a Năpădenilor.</p>
                  <p>Chipul lui era bine cunoscut în întreg județul S***, și chiar și peste Nistru, în toate părțile pe care le cutreiera după porunca boierului său în interesul obștii.</p>
                  <p>Lung și subțire, parcă trecut sub presă, el atrăgea atențiunea chiar prin mersul său smuncit, ca și cum la fiecare pas vroia să se oprească și apoi, răzgândindu-se, se repezea înainte.</p>
                  <p>Icoana iui se întipărea în amintirea oricui l-ar fi văzut o dată: încadrată de un păr negru, mărunt-încrețit, o frunte palidă, peste tot încrestată de subțiri zbârcituri, se înălța ca un fronton deasupra ochilor, odată, desigur, negri amândoi, dar acum unul acoperit cu albeață, și a unui nas nemăsurat de lung și ascuțit; iar dedesubt curgea o lungă barbă roșcată în care se amestecau, ca afluenții într-un fluviu, superbele bucle ale perciunilor.</p>
                  <p>Această înfățișare se armoniza cu o voce cavernoasă și surdă, care parcă răsuna de sub pământ.</p>
                  <p>Cu toate aceste ciudățenii, care îl singularizau în mijlocul unui sat moldovenesc nu mai puțin, decât ritualul lui — și Aizic era un practician zelos în legea lui — el se bucura de încrederea sătenilor, poate pentru faptul că era totdeauna grav, nu surâdea niciodată și discuta serios, orice nevoi, oricât de mărunte, ale omului; și poate chiar și evlavia lui impunea respectul.</p>
                  <p>De altfel, născut și crescut la Năpădeni, dintr-un tată născut și crescut și el la țară, Aizic trăia din copilărie în cele mai intime legături cu consătenii săi, cunoștea, toate păcatele și meritele, ca și nevoile lor.</p>
                  <p>Fondul lui sufletesc, cu tot exteriorul „semitic“, se depărta foarte puțin de al țăranilor moldoveni. El vorbea și limba lor fără accent și a rămas, până la sfârșitul vieții, unul din puținii coreligionari cari n-au fost „rusificați“.</p>
                  <p rend="center">* * *</p>
                  <p>— Măi, Aizic! — s-a repezit la el cuconu Iorgu, îndată ce l-a văzut în josul cerdacului. — Am nevoie mare de conu Brașevan, Alexandru Ivanovici. Să mi-l scoți din pământ și să mi-l aduci aici.</p>
                  <p>— Pe vremea asta trebuie să fie pe undeva în sus, — răspunse, după ce se gândi puțin, Aizic, și însăși vocea lui surdă arăta seriozitatea cu care el căuta să rezolve această problemă. — O fi la conu' mareșal, la Boroseni?</p>
                  <p>— De unde? Zărghitul cela, după ce și-a vândut grâul, trebuie să fie acuma pe la Chișinău sau la Odesa.</p>
                  <p>— Așa este... poate la conița bătrână Merea din Bărbăței?</p>
                  <p>— N-o fi prost să steie acuma la Bărbăței, când peste două luni coana Profira își mărită nepoțica, și are să fie praznic mare. Se va duce atuncea. Da ce atâta vorbă. Poți afla de la jidanii tăi din S***. Să pleci îndată unde o fi și să mi-l aduci negreșit. Să-i spui că mă însor.</p>
                  <p>— Sărut mâna și să vă dea Dumnezeu sănătate și noroc! — a întrerupt cu gravitate Aizic, salutând adânc, încât buclele perciunilor s-au despărțit de barbă, lăsându-se în jos.</p>
                  <p>— Am nevoie de el pentru meremetul caselor și pentru mobile, și pentru toată zestrea bucătăriei.</p>
                  <p>— Apoi pentru cumpărături conu Alexandru e foarte iscusit și ahotnic.</p>
                  <p>— Ei, un picior aici, altul acolo, <hi rend="italic">pașol marș</hi>!</p>
                  <p rend="center">* * *</p>
                  <p>A doua zi însă Aizic se înfățișă singur la curte.</p>
                  <p>Cum l-a zărit pe fereastră, conu Iorgu nu-îl lăsă măcar să se apropie de prag, și se năpusti asupra lui cu răcnet, bătând pământul cu piciorul:</p>
                  <p>— Unde-i Brașevan, târtane? Nu l-ai găsit? Cum ai îndrăznit să vii? Te bag în pământ, măi jidane! Piei din ochii mei! Să nu te văd până ce nu vei veni cu dânsul. Te scot din sat!..</p>
                  <p>Aizic stătea drept și parcă se lungea tot mai mult, dar nu spunea niciun cuvânt, știind bine că ar vorbi în zadar, până ce nu-i trece boierului năduful.</p>
                  <p>— Ce? N-ai putut afla de la toată jidănimea din S***, pe unde o fi amu Alexandru Ivanovici?</p>
                  <p>— Sărut mâna, am aflat, să trăiți.</p>
                  <p>Conu Iorgu iar explodează, și, repezindu-se de pe scările cerdacului spre Aizic, răcnește și cu mai multă furie, parcă ciocănind aerul cu două degete întinse.</p>
                  <p>— Ai aflat? Atunci de ce vii singur, spurcăciune? Ți-a fost lene, parșivule? Ți-a fost milă de mârțoaga ta de iapă? Ți s-au sfărâmat roțile de la căruță? Am să te pun jos și voi porunci să te bată până-i crăpa, jivină ticăloasă, mînca-te-ar viermii! De atâta vreme mănânci pâinea mea, cu toată prăsila ta, și nu-mi poți face atâta treabă?</p>
                  <p>Aizic stătea tot smerit și tăcea, resemnat să sufere tot ce-i hotărât de soartă, așteptând pauza de potolire a boierului.</p>
                  <p>— Vorbește! Unde este? — îi strigă, în sfârșit, acesta.</p>
                  <p>— Sărut mâna, la Țiuleni, să trăiți, la domnul baron.</p>
                  <p>— Ei, și ți-a fost greu să te duci până acolo?</p>
                  <p>— Ce greu? Eu pentru Măria Voastră m-aș duce pe jos până la Kiev, așa să trăiesc eu!</p>
                  <p>— Atunci de ce nu te-ai dus, măi jidane?</p>
                  <p>— Sărut mâna, cucoane, dar cum eram să mă duc? Am aflat că domnul baron iar îi în pojar și vrea să creștinească pe toți jidanii,— Aizic nu vedea nimic peiorativ în această vorbă moldovenească,— așa să trăiesc eu! A prins pe Șloim din Bârnova, i-a tăiat perciunii, i-a ras barba, i-a uns gura, să mă iertați, cu slănină de porc, apoi i-a băgat într-o putină cu apă rece, așa să trăiesc eu, și a început să cânte pe nas ca popii, încât, de atunci, sărmanul Șloim zace și, să ferească Dumnezeu, poate să și moară!</p>
               </div>
               <div type="div3">
                  <head>
                     <label>Capitolul X.</label> În drum spre Țiuleni</head>
                  <p>Iorgu Răutu s-a închinat în fața evidenței.</p>
                  <p>El cunoștea bine firea baronului August Milbrey von Pfälzer-Gröner zu Holstorm și își dădea seama că în adevăr este cu neputință pentru Aizic să dea ochii, în aceste condițiuni, cu baronul Gulfstream, cum era el poreclit în toată Basarabia.</p>
                  <p>În consecință, s-a hotărât să plece el însuși chiar a doua zi dis-de-dimineață spre Țiuleni.</p>
                  <p>Drumul era lung, aproape o sută de „verste“.</p>
                  <p>Astfel, a doua zi, pe când răsăritul era abia roșit în prevestirea zilei și în valea Nistrului abia se putea zări fața de plumb topit a apei, vizitiul Dumitru, în „armeacul“ său de paradă, înțepenit pe capră, gros și nemișcat, ca un idol, a tras „faetonul“, înhămat cu patru cai negri înaintași la intrarea din dos a conacului.</p>
                  <p>Conu Iorgu se așeză în trăsură, îmbrăcat în cea mai reușită creațiune a „croitorului parizian“, Ianchel Grinșpun, din S***, „perechea“ de albastru închis, care stătuse în ladă, învelită de jupâneasa Marghioala în foi de tutun, de la călătoria la „Viana“, de jalnica pomenire.</p>
                  <p>Pocnitura din biciul lung, executată de Dumitru cu măiestrie, invidiată de toți vizitiii din județ, ridică în zbor faetonul.</p>
                  <p>Până la Solonții drumul șerpuiește de-a lungul brațului de sus din cotitura Nistrului pe moșia Năpădenilor, în care sunt așezate mai multe sate Voroneni, Zloteni și chiar un târgușor, Vîrteja, „colonizat“, pe vremea celebrului Arakceiev, de evrei.</p>
                  <p>Ochiul de stăpân al lui conu Iorgu nu scăpa nimic din vedere. El se ridica mereu în picioare și glasul lui răsuna ca o trompetă peste dealuri și văi când cu strașnice ocări la adresa baciului, care era cât pe ce să scape în popușoi turma de oi, când cu îndrumări date plugarilor cari arau ogorul pentru grâul de toamnă; vechilului Alexandru, ieșit în drum călare, îi repetă din nou porunci pentru paza pădurii de stejari din Năpădeni, marea slăbiciune a Răuteștilor din tată în fiu.</p>
                  <p>Prin peisajul ondulat al acestei părți din Basarabia, cu colinele sale dulci prin cari trecuse suflul verii; cu orizontul larg, care se deschidea cu fiecare coamă de deal și dispărea la coborâșul în văi, drumul prăfuit se strecura printre afluenții Nistrului sau ai Răutului, și se abătea mereu de la linia orizontală de pe o culme pe alta a dealului. Și, din vârf, mereu se înălța în zare tot mai mult dealul Bacsanilor, a cărui siluetă masivă prevestește apropierea Carpaților.</p>
                  <p>Cerul senin, în afară de cei câțiva nori albi spre apus, promitea o zi frumoasă.</p>
                  <p>Cu toate că soarele abia se ridicase peste orizont și razele lui aureau suprafața miriștilor, era cald, și aerul vibra de funigei.</p>
                  <p>Iorgu Răutu, neatent pentru tot pitorescul care îl înconjura, se simțea cam turburat de așteptarea întâlnirii cu baronul „Gulfstream“.</p>
                  <p>Acesta era, în felul Iui, un pionier al rusificării Basarabiei pe calea matrimonială — cu ajutorul „stabscăpitanlor” <note xml:id="ftn1" place="foot" n="1">(Un grad ofițeresc în Rusia, intermediar între locotenent și căpitan.— Nota autorului.)</note>, vânători de fete de boieri cu zestre.</p>
                  <p>Balt de origină, dar un neprihănit patriot moscovit, el era înzestrat cu o „largă natură“ rusă, mulțumită căreia castelul strămoșesc din Liflanda căzuse demult în mâna cămătarilor. Cariera lui militară a fost curmată la gradul de „stabscăpitan“ în urma vecinicelor orgii și scandaluri, cari n-au mai putut fi tolerate nici chiar în mediul ofițerilor de origină curat rusească.</p>
                  <p>Dar înainte de accidentul final, fiind în posesiunea încă a farmecelor uniformei, bravul stabscăpitan a avut norocul să răpească inima domnișoarei Elisaveta Ramani din Țiuleni, care, împreună cu sora ei mai mică, Annetta, moștenise de curând de la părintele său, cavalerul Andrei Ramani, cele zece mii de fălci din Țiuleni. Așa încât retragerea în rezervă a stabscăpitanului, baron August Milbrey von Pfälzer-Gröner zu Holstorm, a avut loc nu numai cu foc bengal, dar și cu onorurile cuvenite unui mare latifundiar din Basarabia.</p>
                  <p>Instalat în conacul din Țiuleni, „baronul Gulfstream“ a căutat sa schimbe cât se poate mai puțin felul de viață, pe care îl dusese în diferitele garnizoane provinciale, înainte de cataclism.</p>
                  <p>Dar ceea ce tulbura opinia publică a elitei din județul S*** n-au fost atât scandalurile și orgiile sale, cât elasticitatea concepțiunilor sale asupra vieții de familie.</p>
                  <p>La Țiuleni, împreună cu baroana de Holstorm a rămas să trăiască și sora ei Annetta, căreia îi aparținea o jumătate din moșie.</p>
                  <p>Și foarte în curând preotul din Țiuleni — care după legile rusești, cu „condica lui metricală“, reprezenta și oficiul de stare civilă — a avut de rezolvat un caz de conștiință foarte grav. Chemat să boteze la curtea baronului de două ori în același an, el a fost silit să înscrie în condica lui, pe ambii prunci ca fiind copiii legitimi ai baronului August Milbrey von Pfälzer-Gröner zu Holstorm din Țiuleni și ai soției sale Elisaveta, născută Ramani.</p>
                  <p>Cugetul sărmanului preot a fost pus la grea încercare: baronul era bogat și darnic și, în același timp, ca reprezentant al ideii de rusificare și de civilizare a sălbătăciunilor Basarabiei, era și foarte puternic. Ce-i putea opune un biet popă de țară, și încă apăsat de moldovenismul său, agravat de prea puțină cunoștință de carte? Șubredele sale noțiuni de fiziologie?</p>
                  <p>În curând problema aceasta de fiziologie a ajuns și mai grozavă.</p>
                  <p>Când primele odrasle ale acestei căsnicii s-au ridicat, și la curtea din Țiuleni apăruseră și guvernante, condica metricală înregistra un fenomen și mai catastrofal, constatând că, în anii buni, sporul familiei legiuite a baronului Milbrey fon Pfälzer-Gröner zu Holstorm era și de câte trei noi născuți în același an.</p>
                  <p>Acest fapt, cunoscut de toată lumea, nu putea da loc însă la nicio intervenție din partea autorităților locale, cari aveau toate motivele de a închide ochii asupra acestor mici perturbări fiziologice, când era vorba de un stâlp al împărăției, ca baronul Gulfstream, bogatul și puternicul castelan al Țiulenilor, și pe de asupra mare patriot și factor de civilizație într-o provincie mărginașă de curând anexată.</p>
                  <p>Misiunea civilizatoare a moscovitului din Liflanda se manifesta de cele mai multe ori numai prin maltra-tarea evreilor — mai cu seamă în epocile, care urmau după orgiile sardanapalești din Țiuleni.</p>
                  <p>Însă nici chiar boierii moldoveni nu erau cu totul la adăpost de excesele patriotice ale baronului. Foarte susceptibil, credea că onoarea sa e atinsă adesea de cuvântul sau de gestul cel mai nevinovat, sau chiar de refuzul de a lua parte la petrecerile lui; ceea ce, de altfel, considera și ca o lipsă de patriotism sau de „suflet rusesc“, dacă nu chiar ca o manifestare de „separatism“. Rar contactul unui boier moldovean cu seniorul Țiulenilor nu se sfârșea prin provocare la duel.</p>
                  <p>Iorgu Răutu înțelegea dar sfiala lui Aizic, și dacă totuși pornise spre Țiuleni, unde nu fusese de mulți ani — de la moartea bătrânului cavaler Andrei Ramani, aceasta dovedește, cât de mult ținea el să pregătească Smărăndiței cuibul ei din Năpădeni.</p>
               </div>
               <div type="div3">
                  <head>
                     <label>Capitolul XI.</label> Ducele de Morny și agricultura modernă</head>
                  <p>După patru-cinci ceasuri de drum, de pe culmea dealului din Petrești se deschidea în vale oglinda ves-titului iaz al Petreștilor, dincolo de care, pornind chiar de la iezătură, o lungă alee de plopi piramidali ducea spre curtea unuia din cei mai mari magnați ai Basarabiei din acea vreme — Aristide Nicolaevici Brezó, pe care țăranii îl numeau cu îndărătnicie „Breazu“, cum, de altfel, erau și numiți strămoșii săi.</p>
                  <p>La Petrești se impunea un popas pentru odihna cailor, și pentru ca și călătorul să poată gusta ceva.</p>
                  <p>Trecând iezătura, trăsura se îndreptă prin aleea de plopi, iar vizitiul Dumitru ca să-și vestească sosirea, pocni din bici, mânând caii pe poartă în galop după ritualul echipagiilor boierești de pe vremuri și, descriind o curbă elegantă prin ogradă, se opri în loc, în fața scării monumentale, care ducea spre un cerdac și mai monumental, rezemat pe coloane grele de piatră, sculptate cu multă pretenție, ca să dea conacului renovat de actualul proprietar caracterul unui castei medieval.</p>
                  <p>Pe scară se repeziră vreo doi feciori, în livrele cu bumbii mari rotunzi de metal, pe care erau gravate armoariile fantastice ale familiei Brezó. În cerdac apăru însuși amfitrionul, un domn între două vârste, cu trăsături care trădau un amestec puternic cu nobilul sânge al Eladei; un nas fin, ochii negri vii, cu o bărbuță îngrijit tăiată, și cu un craniu alb, lucitor ca o bilă de fildeș, pe care numai pe ceafă îl mărginea o rămășița de peri albi.</p>
                  <p>Toată înfățișarea seniorului din Petrești, de la costumul stilat și elegant de ,,gentilhomme campagnard“, până la gestul, vocea și însuși vocabularul, parcă erau studiate înaintea oglinzii.</p>
                  <p>În dosul domnului Aristide Brezó, în pătratul negru al ușii, se tăia o altă figură — menită parcă anume să contrasteze cu elegantul „feudal“ din Petrești a unui om în vârstă, care, cu toată statura lui numai mijlocie, parcă se lungea din cauza atitudinii și a portului său.</p>
                  <p>Mai mult învălit neglijent, decât îmbrăcat, într-un costum vechiu de vânătoare, uzat și lustruit de vremuri și de lipsă de cruțare, în ciubote mari cu turetci moi, stătea drept un bătrân sprinten și vânjos cu un cap imens, din care în jos pornea până în brâu o barbă îngălbenită de ani și de puțină îngrijire, iar în sus se ridica un stog de păr de aceeași culoare și care, ca și barba, părea de mult lăsat fără contact cu pieptenul sau cu peria. Ochii mici, căprii în nepotrivire ciudată cu rigiditatea figurii, neliniștit își fugăreau privirile în toate părțile și parcă în fiecare moment erau gata să dispară în orbitele adânci, dedesubtul cărora abia se întrezărea un nas mic și diform ca un bob de linte.</p>
                  <p>Era marele moșier Vasile Bartic, din vecinătate, care împreună cu Aristide Brezó stăpâneau singuri o întindere de pământ mai mare ca un principat german.</p>
                  <p>Iorgu Răutu în hainele lui masive — opera celebrului „croitor parizian“ Janchel Grinșpun din S*** — ridicându-se pe scări, se înălța în fața lor ca un Gulliver între liliputani, dar îi salută totuși cu oarecare sfială.</p>
                  <p>— Ehe-hei! Ce <hi rend="italic">surpriză</hi>, fericită! Ce vînt binecuvântat te-a îndreptat spre <hi rend="italic">modesta</hi> mea <hi rend="italic">reședință</hi>, <hi rend="italic">proșu liubiti i jalovati</hi>! exclamă afectat domnul Aristide Brezó, amestecând graiul rusesc cu o românească împănată de neologisme, necunoscute pe atunci în Basarabia.</p>
                  <p>Întinzându-și ambele mâni subțiri și bine îngrijite spre labele păroase ale lui Iorgu Răutu, el le strângea cu multă afabilitate.</p>
                  <p>— Bună ziua! Bine te-am găsit, cucoane Aristide. Ia, mă poartă grijile și nevoile. Aflând că ești acasă, am tras la dumneata, în nădejdea că mi-i îngădui un popas de vreun ceas-două în drum spre Țiuleni.</p>
                  <p>— Ce-un ceas, două, domnule! Dar nu te las astăzi! Vei sta cu noi la masă — <hi rend="italic">cem bogat, tem i rad</hi>, apoi te vei <hi rend="italic">repauza</hi> un <hi rend="italic">instant</hi>, iar apoi vom juca o partidă-două de <hi rend="italic">préférence</hi>, că m-a <hi rend="italic">ambetat</hi> destul Vasile Petrovici cu pichetul său.</p>
                  <p>Domnul Aristide Brezó, călătorit prin lume și trăit mai multă vreme în Franța, ca și în România — având moșii și dincolo de Prut — sublinia cunoștințele sale ale limbii românești „moderne“ prin întrebuințarea exagerată a neologismelor neînțelese pentru boierii moldoveni din Basarabia, presărându-și în același timp graiul și cu fraze franceze întregi. Și, tot deodată, simțindu-se un stâlp al împărăției și bun patriot, îi plăcea să se adreseze în rusește, chiar oamenilor ca Iorgu Răutu, care nu prea înțelegeau limba lui Pușkin.</p>
                  <p>Vasile Petrovici Bartic a strâns mâna lui Iorgu Răutu, abia însoțind acest gest de salut cu câteva sunete nearticulate.</p>
                  <p>Bietul uriaș necioplit din Năpădeni nu îndrăznea să refuze invitația atât de amabilă a domnului Aristide Brezó, dar se simțea grozav de stingherit și plictisit în societatea acestor reprezentanți ai elitei basarabene.</p>
                  <p>Aristide Brezó nu numai că îl uluia cu finețele sale de limbaj româno-ruso-francez, impunându-i o sforțare de tălmăcire a tuturor acestor vorbe ciudate, dar mereu îl prostea cu narațiunile sale mirabolante, în cari ursul din Năpădeni niciodată nu putea trage o linie de demarcațiune între adevăr și jocul neînfrânat al imaginației, care printre țărani îi asigurase magnatului din Petrești o reputație de cel mai mare mincinos al Basarabiei.</p>
                  <p>În timpul mesei, și mai târziu, la partida de „préférence“, stăpânul casei își întreținea oaspeții cu povestirea celor mai extraordinare aventuri și isprăvi săvârșite sau cu descrierea succeselor neînchipuite, realizate în gospodăria sa, ținând prea puțin seama de impresia produsă asupra lui conu Iorgu și a lui Vasile Petrovici Bartic, ca și asupra soției sale — o doamnă distinsă, a cărei față palidă era puțin înviorată de o superbă coroană de peri albi și luminată de ochi-i negri triști și de un surâs melancolic.</p>
                  <p>Adică, la drept vorbind, Aristide Brezó era sigur de impresia enormă produsă asupra musafirilor săi și, totodată, de mult nu mai nădăjduia să producă vreo impresie asupra doamnei Cleopatra Brezó!</p>
                  <p>Și într-adevăr, Iorgu Răutu îl asculta cu gura căscată fără să știe dacă trebuie să-l admire sau să-și exprime îndoiala.</p>
                  <p>— Aaaa! vezi această supă de raci? M-a învățat să o pregătesc — că eu singur dau <hi rend="italic">instrucțiuni</hi> bucătarului — ducele de Morny, cu care am fost amic ca frate, — știi, fratele natural al Majestății Sale Napoleon al III-lea, care a fost ambasador la Petersburg. Daaa! am fost <hi rend="italic">per-tu</hi> cu el. Niciodată nu putea să uite lecția pe care i-am dat-o la manejul din Paris. Aceasta se întâmplase pe la ’53, puțină vreme după lovitura de stat. Știi că eu sunt călăreț <hi rend="italic">pasionat</hi>. În fiecare zi mă sui pe un armăsar încă neînvățat. Grozav îmi place să <hi rend="italic">domptez,</hi> și să <hi rend="italic">dresez</hi> caii. Întrând odată la manejul din Paris, văd acolo un domn într-un costum <hi rend="italic">impecabil</hi>, desigur gentleman, care se încerca fără niciun succes să încalece un <hi rend="italic">superb</hi> armăsar negru, pe care în zadar căutau să-l țină în loc patru <hi rend="italic">valeți</hi>. Armăsarul turbat îi târâia după el ca pe niște cățeluși. Domnul, în care îndată am recunoscut pe ducele de Morny, alerga degeaba după ei. Atuncea eu, văzând eforturile lui <hi rend="italic">vane</hi>, m-am adresat lui: „<hi rend="italic">Permettez, monseur, je peux faire cet animal comprendre la raison. Permettez?</hi>“... Ducele, cu un surâs de superioritate, îmi spune: „<hi rend="italic">S’il vous plaît, monsieur!</hi>“. Eu, cu încetul, cu vorbe dulci mă apropii de fiară, îl mângâi și-l întorc cu fața spre soare și, când el, orbit, și-a închis un moment ochii, eu hop, și sunt în șea.</p>
                  <p>Aici Vasile Petrovici Bartic mârâi sarcastic printre dinți:</p>
                  <p>— Așa a făcut Alexandru cel Mare cu Bucefalul său!</p>
                  <p>— Da, așa făcu și Alexandru de Macedonia, — îi răspunse liniștit d. Brezó și continuă: — Năzdrăvanul se <hi rend="italic">cabrează</hi>, zvârle cu picioarele — <hi rend="italic">ensaut de mouton</hi>. În zadar! Peste câteva minute îl duc la pas în fața ducelui de Morny, îl fac să cadă înaintea domniei sale în genunchi, și-i zic: „<hi rend="italic">Monsieur, il est à votre disposition</hi>“. Daaa! Ducele mă îmbrățișează, mă sărută, mă ia în trăsură cu el, mă duce drept la Tuileries, așa cum eram în costum de călărie, mă prezintă Majestății Sale Napoleon al III-lea: „<hi rend="italic">Sire, je vous présente le plus merveilleux cavalier du monde, mon meilleur ami, le grand seigneur russe Aristide Brezó!</hi>“. Daaa! Și de atunci am fost ca doi frați de cruce. Daaa! Și nu s-a dat îndărăt, când a fost ambasador la Petersburg, să vie aici la mine la Petrești. A stat aici, aici chiar pe scaunul unde stai d-ta, și a spus că așa primire și așa casă, și așa gospodărie nu le-a văzut nici la ducele de Montpensier din Franța, nici la lordul Norfolk din Anglia, nici la prințul Schwarzenberg din Austria...</p>
                  <p rend="center">* * *</p>
                  <p>Lui Iorgu Răutu i se tăia răsuflarea, și fruntea i se umezise de bobițe de sudoare.</p>
                  <p>Vasile Petrovici Bartic mânca în tăcere, strâmbându-se numai de surâsuri sardonice.</p>
                  <p>Doamna Cleopatra, în momentele cele mai critice, zâmbind cu blândețe, îi oferea lui conu Iorgu:</p>
                  <p>— Să luați încă puțin curcan, mă rog, încă o aripioară. Aristide, toarnă domnului Răutu puțin vin.</p>
                  <p>Iorgu Răutu, auzind despre gospodărie, un teren mai propice și mai cunoscut, îl întrerupe:</p>
                  <p>— Ați început arăturile de toamnă, coane Aristide? Puneți mult grâu?</p>
                  <p>— Ei-ei! arătură! Eu nu mai ar, eu am <hi rend="italic">introdus metodele cele mai moderne</hi> de agricultură, fără arătură.</p>
                  <p>— Cum fără arătura? Dar atunci cum semănați? Doar grâul nu crește ca o buruiană!</p>
                  <p>Și conu Iorgu cât pe ce era sa răstoarne masa în mișcarea violentă de uimire.</p>
                  <p>Prietenul ducelui de Morny, îndreptându-și cu un gest elegant cravata, strecură cu satisfacțiune:</p>
                  <p>— Aha-ha, amice! Știința <hi rend="italic">modernă</hi> a stabilit că arătura este necesară numai pentru ca să împiedice <hi rend="italic">etufarea</hi> cerealelor de către ierburi și buruiene. E <hi rend="italic">suficient</hi> însă ca prin ridicarea <hi rend="italic">stratului</hi> 
                     <hi rend="italic">herbal</hi>, trecând deasupra <hi rend="italic">solului</hi> cu o boroană specială, care taie numai iarba la <hi rend="italic">nivelul </hi>
                     <hi rend="italic">solului</hi>, sămânța <hi rend="italic">germinează</hi> și se <hi rend="italic">dezvoltă</hi> cu atât mai puternic că ea se poate <hi rend="italic">nutri</hi> din rădăcinile ierburilor. Este mai bine decât cu îngrășămintele care la noi nu <hi rend="italic">rentează</hi>.</p>
                  <p>Conu Iorgu, mirat, n-a mai îndrăznit să spună niciun cuvânt, dar a schițat un gest de cruce, pe care de-abia l-a putut stăpâni.</p>
                  <p>— Domnule Răutu! Nu luați o prăjitură? — întrerupe din nou doamna Cleopatra. — E foarte bună, o potrivește minunat bucătarul nostru, și puțin vin — e vechiu. De zece ani e ținut în pivnița noastră.</p>
               </div>
               <div type="div3">
                  <head>
                     <label>Capitolul XII. </label>Un latifundiar</head>
                  <p>Vasile Petrovici Bartic mârâia violent și-și bătea genunchii cu palma, râzând acuma în gura mare. Dar conu Iorgu nu se simțea mai puțin jenat de acest taciturn comesean.</p>
                  <p>Vasile Petrovici Bartic, care stăpânea peste treizeci de mii de fălci în diferite ținuturi ale Basarabiei, era vestit prin „călicia“ lui. Parcă simțea o durere fizică, ori de câte ori era silit să scoată un ban pentru cele mai elementare trebuințe ale vieții și pentru cele mai neînlăturate nevoi ale gospodăriei; prefera să lase necultivate moșiile lui, decât să dea din pungă o lețcaie pentru a plăti munca oamenilor sau a cumpăra mașini și unelte.</p>
                  <p>Chiar pentru masă el, un pușcaș fără pereche, se aproviziona mai mult cu vânatul din pădurile și câmpiile sale nemărginite. Iar dacă avea o nevoie neapărată să facă un drum în oraș, el pornea pe jos, se urca în cea dintâi căruță țărănească, răsplătind pe om cu o potârniche sau o rață sălbatecă împușcată de el.</p>
                  <p>În palatul bătrânesc — peste vechia lui strălucire demult era aruncată paragina uitării — acest „miliardar“ trăia într-o singură odaie, fără familie și fără alte slugi decât o pereche de țigani bătrâni, foști robi ai familiei sale, care nu știau ce să facă din libertatea dobândită, și se oploșiseră la curte fără leafă, îngrijindu-se Dumnezeu știe cum de hrana și îmbrăcămintea lor.</p>
                  <p>Acest om, căruia soarta nu-i refuza, s-ar părea, nimic din darurile vieții, își ducea astfel existența de mizantrop solitar, care mărginea mizeria — mai cu seamă după emanciparea țiganilor și după desființarea boierescului, care îl lipseau de serviciile și munca gratuită a țăranilor de pe moșiile sale.</p>
                  <p>Zgârcenia și cupiditatea îl aduseră mai târziu la un conflict violent cu legea. Spre a evita plata unei facturi numai de douăzeci și cinci de ruble, el nu s-a sfiit să falsifice o chitanță. Falsul dovedit înaintea justiției i-a adus o sancțiune severă: pentru vreo patru ani petrecuți în temnițele îndepărtate el dispăruse din orizontul Basarabiei și până la sfârșitul vieții ducea la Bărzești viața de ciumat.</p>
                  <p>Dar și înainte de acest accident, numai imensa lui avere și speranțele pe care le nutrea la boieri înrudiți — și mai cu seamă la Aristide Brezó, unde pe deasupra găsea din când în când o masă copioasă fără cheltuială — îi păstrau oarecari legături cu lumea din afară.</p>
                  <p>Iorgu Răutu era mulțumit când s-a putut, în sfârșit, retrage în odaia lui de culcare, după câteva partide de „préférence“, în care numai Bartic câștiga fără greș.</p>
                  <p>Și a doua zi se simți ușurat, când, dis-de-dimineață, fără să mai dea ochi cu stăpânul, de la care-și luase rămas bun de cu seară, își putu urma drumul spre Țiuleni.</p>
               </div>
               <div type="div3">
                  <head>
                     <label>Capitolul XIII. </label>Civilizatorul</head>
                  <p>Peste noapte plouase; vaporii ridicați de un soare și mai arzător în aerul răcorit, care răsuna de cântecul tremurat al păsărelelor, parcă pâlpâiau în flăcări aprinse.</p>
                  <p>Înainte de amiază, faetonul cu cei patru cai negri înaintași, în pocnetul biciului lui Dumitru, intra, în sfârșit, în galop vijelios, pe poarta parcului imens din Țiuleni, și, printre teii și ulmii seculari, trăgea la ușa palatului baronului August Milbrey von Pfälzer-Gröner zu Holstorm.</p>
                  <p>Un fecior primi pe musafir în scară și îl informă că boierul se află în „cabinet“, și în vârful degetelor porni ca să-i arate drumul.</p>
                  <p>Deschizând o ușă de stejar masiv, care dădea direct în vestibul, el se dete în lături, lipindu-se aproape de părete, parcă anume ca să se pună la adăpost de privirea boierului.</p>
                  <p>„Cabinetul“, o cameră spațioasă cu o mare masă pătrată la mijloc, în care nimica nu trăda un birou de lucru, afară de o enormă călimară, în care însă, în loc de obicinuitele cerneală și nisip, cele două receptacule conțineau praf de pușcă și alice de vânătoare; în dezordine pe masă erau împrăștiate și alte accesorii de vânătoare, saci, cartușiere, cravașe, tăvi cu sticle și pahare, cu niveluri variate de lichide colorate — de la transparența cristalină până la negru fără nicio nuanță. Păreții erau decorați de un arsenal întreg de arme și trofee vânătorești, între care ici și colo se puteau vedea litografii englezești, cu diferite episoade de goană cu ogari, cu domni în fracuri roșii și doamne în amazoane; câteva picturi de nuduri, în atitudini de lascivitate brutală, în care artiștii dovedeau mai mult zel specific decât talent, complectau ornamentația cabinetului și caracterizarea stăpânului.</p>
                  <p>Pe un colț al mesei, cu un picior în pământ și celălalt bălăbănit în văzduh, ședea un domn de vreo patruzeci de ani, de o obezitate prea pronunțată pentru această vârstă, blond, cu ochii albaștri șterși, dar cu nasul și obrajii viu colorați și întretăiați de o enormă mustață groasă, care se proiecta în lături, deasupra bărbiei demult nerasă, ca două sulițe, in linie oblică de la dreapta spre stingă, capul fiind totdeauna ușor plecat spre umărul stâng, fața-i rotundă mai era brăzdată tot de la dreapta spre stânga cu alte trei linii paralele cu mustața: a tăieturii ochilor, a sprâncenelor și a marginii părului pe frunte.</p>
                  <p>Domnul, pufăind dintr-un enorm ciubuc, privea cu multă băgare de seamă un grup așezat la picioarele lui: un prepelicar alb cu pete roșcate, ridicat în două labe, nemișcat, fixând fascinat, cu ochii cruciș, o bucățică de zahăr pusă în vârful botului.</p>
                  <p>În față câinelui, în genunchi, într-o atitudine simetrică ședea un om cărunt, cu sprâncene negre stufoase și cu un păr rar și îngrijit tapițat pe chelie, în contrast straniu cu o barbă lată în „evantaliu“, care se întindea aproape de la un umăr la altul.</p>
                  <p>— Tout-beau, tout-beau, Polcan, — se răstea el apăsat către câine.</p>
                  <p>Câinelui îi tremurau buzele, dar el rămânea înțepenit.</p>
                  <p>— Pille! — exclamă, în sfârșit, bărbosul domn, cu o mișcare repede în jos a arătătorului.</p>
                  <p>Prepelicarul, cu botul aruncat brusc în sus, a reușit să prindă într-o clipă în prăpastia neagră a gurii bucățica de zahăr sărită în aer.</p>
                  <p>— Bravo, bravo, Polcan!</p>
                  <p>— Hooo, hooo! — izbucni în hohote de bas domnul cu mustața agresivă.</p>
                  <p>— He-he-he-he-he! — i-a ținut isonul cu o voce subțire de tenor dresorul de la picioarele lui.</p>
                  <p>Numai în acest moment ei observă, în sfârșit, pe noul venit care cu trupu-i impozant astupa aproape în întregime ușa, închisă discret în dosul lui de feciorul nevăzut.</p>
                  <p>Blondul, „baronul Gulfstream“, scoase ciubucul din gură, se uită o clipă si, recunoscând pe musafir, izbucni din nou în hohote: „Ho-ho-ho-ho-ho!“ — și, dând piciorul drept jos, s-a ridicat de pe masă cu mâinile întinse spre Iorgu Răutu și, fără să lase ciubucul, l-a înecat într-un potop de fraze rusești sacadate, menite să exprime mulțumirea și salutul de bună venire:</p>
                  <p>— Câte veacuri n-am mai văzut pe ursul din Năpădeni! Ce vânt fericit te aduce, Egor Stepanovici? Bine că am pus mâna pe d-ta! Ești călăreț strașnic, chiar mâine pornim ogarii. Avem o mulțime de vulpi și de lupi.</p>
                  <p>Baronul balt, mândru de misiunea lui de patriot rus într-o provincie moldovenească, din principiu vorbea rusește, deși știa foarte bine că Iorgu Răutu greu putea desluși vreun înțeles din torentul de sunete în care îl învăluia.</p>
                  <p>— Bună ziua, August Ferdinandovici, — îi răspunse acesta moldovenește, dându-și puțin înapoi capul, fiindcă expansivul baron îi scutura cu ambele mâini dreapta, fără să lase ciubucul lung, care cât pe ce era să-i scoată un ochi: — M-au adus nevoile, mă însor...</p>
                  <p>— Ho-ho-ho-ho, blestematule ștrengar! — continua dialogul moldavo-rusesc jovialul stăpân din Țiuleni, împingând vârful ciubucului în pântecele musafirului.— De mult e vreme! Și cine e nenorocita? He-hei, avem să turnăm o nuntă de se va auzi și la Kiev, ho-ho-ho-ho-ho, berbant bătrân!</p>
                  <p>Alexandru Ivanovici Brașevan — căci el era dresorul lui Polcan — un moment încremenit pe vine, se ridică în picioare, rezemându-se cu pumnii de dușumele, și porni spre conu Iorgu, tot timpul tăindu-și trupul pe din două, în saluturi smerite și cordiale.</p>
                  <p>— Să trăiești, coane Iorgule! Bine ai venit! Îmi pare bine că te văd înainte de iarnă, când chiteam să trec și pe la Năpădeni. Să-mi fie iertat și mie să întreb cu cine vă căsătoriți?</p>
                  <p>Conu Iorgu, a cărui dreaptă era încă încleștată de baronul Gulfstream, îi întinse pe cea stângă și își îndreptă răspunsul spre el:</p>
                  <p>— O cunoști bine. E Smărăndița lui Toader Cacioni din Sănătoasa. Tocmai pentru aiasta am venit până la Țiuleni după dumneata, ca să-mi dai o mână de ajutor, pentru meremetul caselor și pregătiri de nuntă.</p>
                  <p>— Într-un ceas bun! — îi răspunse Alexandru Ivanovici cu o față înseninată. — Bucuros! Dar pe când e nunta? Că acuma am oleacă de treabă pe aici.</p>
                  <p>— Nu, Alexandru Ivanovici, nu se poate! Trebuie să vii pe loc, că avem abia o lună și trebuie făcute multe cumpărături, aduși meșterii, orânduită casa, grădina, curtea, grajdul, trăsurile. Eu mă prăpădesc fără dumneata.</p>
                  <p>Baronul Gulfstream eliberă brusc mâna lui Iorgu Răutu. Privirea i se întunecă; ochii i se injectară; și deodată el izbucni într-un ropot răgușit:</p>
                  <p>— Ce, vrei să mi-l iei, nu mi-a dresat încă ca oamenii nici pe Polcan. Dar ce fac cu Vanda și cu Uragan? Nu-ți dau voie! — și ciubucul baronului descria niște curbe amenințătoare.</p>
                  <p>— Dar bine, August Ferdinandovici, ți-l aduc pe Alexandru Ivanovici îndată după nuntă. Eu nu pot amâna nunta și am mare nevoie de dumnealui. Iar javrele matale mai pot aștepta o lună, două.</p>
                  <p>— Cum? — tună baronul și ochii parcă-i erau gata să iasă din orbite și, uitându-și misiunea de rusificare, zbieră într-o moldovenească pocită:</p>
                  <p>— Javre? Mă... șezut pe nunta dumitale! Javre? Câini de rasă, din svora la prinț Witgenstein! Javre? Polcan cu Vanda mai nobil ca toți boier moldovean și cu Smărăndița dumitale? Javre, aa?</p>
                  <p>Aici îi sări țandăra și boierului moldovean care se ridică ca un munte deasupra clocotitorului neamț moscovit și se răsti apăsat:</p>
                  <p>— Sunt în casa matale, domnule, dar nu prea te întinde, dacă n-ai omenie, îți voi găsi eu ac de cojoc.</p>
                  <p>— Aaa,— începu să urle, pierzându-și cu desăvârșire mințile baronul August, și deodată își dădu pe față aproape singurele cunoștințe ale limbii românești pe care le poseda la perfecțiune: perlele literaturii populare cu tendințe genealogice, ornamentate de fiorituri rusești pe aceeaș temă:</p>
                  <p>— Cum? Ce? Duel! La cinci pași, zece gloanțe, cu sabia! Nu! Duel american, prin batistă! Iți voi arăta eu, cap de bou, dulău moldovenesc! Crucea și felinarul de la mormântul din Ierusalim.</p>
                  <p>Nu se poate ști dacă această combinațiune zoologică sau perlele literaturii populare, pe care și conu Iorgu le putea mânui cu distincțiune, au rupt zăgazurile temperamentului acestuia; dar el, furios, își puse labele pe brațele furibundului baron, îl ridică ușor ca o pană în sus, cu ciubuc cu tot, și îl așeză din nou pe masă, ținându-l strâns ca în clește de fier.</p>
                  <p>De la începutul acestei scene furtunoase Alexandru Ivanovici dispăruse. În momentul critic însă ușa se deschise și în cabinet intră o doamnă, încă tânără, deși părul negru, strâns într-un „chignon“, era vărgat de șuvițe albe. Ea părea că a adus prin simpla ei înfățișare pacea și liniștea, cu privirea ochilor ei negri blânzi și cu surâsu-i sfios.</p>
                  <p>În dosul ei, în ușa deschisă, se înșirau în perspectivă: Alexandru Ivanovici, mai multe femei de diferit rang social, și o droaie de copii de toate vârstele, dar toți caracterizați prin aceeaș înclinare a capului spre umărul sting și aceleași trei linii oblice paralele — a părului pe frunte, a sprincenelor si a tăieturii ochilor — în așteptarea liniei a patra, a mustăților pentru băieți;</p>
                  <p>Baroana cu pași repezi se îndreptă, salutând grațios, spre Iorgu Răutu.</p>
                  <p>— Fii bine venit, domnule Răutu! — se adresă ea uriașului înfierbântat, într-un grai moldovenesc nepri-hănit.— îmi pare bine de vestea bună ce mi-a adus-o Alexandru Ivanovici. Să fie cu noroc! Vă urez mulți ani, sănătate și fericire! Am cunoscut pe Smărăndița când era încă de o șchioapă, am fost prietenă și cu răposata cucoana Elena, mama ei, Dumnezeu să o ierte, a fost o femeie foarte cumsecade, de tânără a luat-o Dumnezeu.</p>
                  <p>Iorgu Răutu îl lăsă în pace pe stăpânul casei și, perplex și rușinat, nici el nu știa ce îngăimă drept răspuns.</p>
                  <p>Baronul, uluit, șezu câteva clipe pe masă, frecându-și când un braț, când celălalt, unde se simțea încă presiunea labelor lui Răutu, apoi, deodată, sări jos și izbucni în hohot de râs.</p>
                  <p>— Ho-ho-ho-ho-ho, ce urs! Vier sălbatec. Nu înțelege gluma! — și înfipse din nou vârful de ciubuc în pântecele musafirului.</p>
                  <p>Șirul de figuri de dincolo de ușă, care cu respirația oprită asistau la desfășurarea evenimentelor, începu să se împrăștie; iar Alexandru Ivanovici — vesel, cu pași mărunți ca sărituri de vrabie, intră în cercul primelor personagii ale dramei:</p>
                  <p>— Hi-hi-hi-hi-hi! — chicoti el. Ce glumeți poznași și hâtri sunt și dumnealui baronul August Ferdinandovici, și cuconul Iorgu. Eu mă speriasem, Doamne ferește! He-he-he-he-he! Dar dumnealor șuguiau.</p>
                  <p>Baroana, întinzându-și brațul spre conu Iorgu, îl invită la masă.</p>
                  <p>Acesta, stângaci, plecându-se în două spre a lua brațul doamnei, a purces spre sufragerie.</p>
                  <p>Baronul, după o toaletă sumară, îi urmă.</p>
                  <p rend="center">* * *</p>
                  <p>Masa a fost foarte populată, dar puțin animată. Conu Iorgu, așezat între baroană și soră-sa Anna Andreevna Ramani, se simțea jenat. Dar fiind și îndeobște un causeur puțin iscusit, el nu avea destulă dresură pentru ca amintirile scenei din cabinet să nu se resimtă în conversația și atitudinea lui.</p>
                  <p>Amabilitatea rafinată a baroanei și a Annei Andreevna — o a doua ediție a aceluiași tip feminin — ca și veselia zgomotoasă a baronului, a cărui spontaneitate dădea de bănuit, ca și sforțările lui Alexandru Ivanovici de a anima conversația cu amintiri și anecdote din mult agitata lui viață, nu reușeau să împrăștie atmosfera apăsată. Scara de copii, care se înșirau spre cele două capete de masă, între guvernante și preceptori, era și ea influențată de această atmosferă.</p>
                  <p>Astfel, îndată după masă, nu tocmai potrivit cu protocolul basarabean, conu Iorgu își luă rămas bun, pretextând o nevoie urgentă de a fi chiar în acea seară la S***.</p>
                  <p>După multe insistențe, dictate de politeță și de dorința de a șterge impresiunile urâte, pocniturile de bici ale lui Dumitru vesteau plecarea triumfală a stăpânului său, împreună cu Alexandru Ivanovici Brașevan, ca trofeu al victoriei repurtate împotriva seniorului de Țiuleni.</p>
               </div>
               <div type="div3">
                  <head>
                     <label>Capitolul XIV. </label>Alexandru Ivanovici în acțiune</head>
                  <p>Instalarea lui Brașevan la Năpădeni a inaugurat o epocă de agitațiune și activitate febrilă, cum curtea bătrânească din Năpădeni nu cunoscuse demult.</p>
                  <p>Abia sărit din faeton, Alexandru Ivanovici s-a repezit îndată în grajd și la remiza de trăsuri. La grajd — constatând că afară de cadrigiul negru, care îi adusese, nu se mai găseau decât doi cai de călărie și o pereche de mârțoage, care purtau trăsurica lui conu Iorgu pe moșie — expertul a declarat hotărât că trebuie imediat cumpărați la iarmarocul din Balta, de dincolo de Nistru, încă cel puțin patru cai pentru careta doamnei. Dar remiza îl scoase cu desăvârșire din țâțâni.</p>
                  <p>— Ce-i aiasta, coane Iorgule? — întrebă el cu brațele ridicate în sus, sfredelind cu vocea-i ascuțită timpanele stăpânului Năpădenilor.— Eu te întreb, ce-i aiasta?</p>
                  <p>— Căleașcă! — îngăimă conu Iorgu, scărpinându-se cam sfios după ureche.</p>
                  <p>— Că-leaș-că? În aiasta ai să plimbi pe tânăra domniță, bujorul cela de fată? Aista-i car de înmormântare, de pus coșciug în el — <hi rend="italic">Că-leaș-că</hi>! — lungea el printre dinți cu un șuier de ironie nemărginită. — Ia, scoateți hărdughia aiasta afară!</p>
                  <p>Scoasă afară, sub razele nemiloase ale soarelui, nenorocita de caleașcă — pe vremuri mândria părinți-lor lui Iorgu Răutu — care mai multe decenii stătuse nemișcată în remiză, acoperită de țoale până ce a fost întrebuințată pentru a aduce pe Smărăndița în neuitata ei vizită la Năpădeni — avea într-adevăr o înfățișare lugubră: enormă, neagră, lipsită de lustru, cu marginile și colțurile roase, cu încheieturile rău potrivite, cu arcurile hodorogite, cu postavul perinelor rupt și decolorat; acum pentru prima oară ea apăru în ochii lui conu Iorgu sub aspectul ei real, dezbrăcată de farmecul amintirilor din copilărie, când fusese adusă din „Viana“ în splendoarea noutății.</p>
                  <p>Poate ai s-o porți în scripca iasta? — se repezi cu furie Alexandru Ivanovici spre trăsura care-i adusese din Țiuleni; deshămată, ea luase cu smerenie loc lângă caleașcă. Și în adevăr strâmtat la mijloc, pe la scări, „faetonul“ făcea impresia unui enorm, și absurd instrument muzical.— Doar n-ai s-o pui în șaraban sau în drâmba ceea,— arătă el disprețuitor cu piciorul spre „brișca“ din fundul remizei, cu care conu Iorgu se ducea la deal, când nu voia să încalece.— Lasă, îți voi aduce eu o caretă ca o bombonieră, de la Doppelmayer din Viena,— hotărî expertul.</p>
                  <p>N-au fost prea mult cruțate nici casele bătrânești de către impetuosul reformator, care, simțindu-și greutatea specifică sporită, parcă crescuse, era schimbat la față și-și recăpătase tonul de stăpân al Cucernicei de altădată, încrezut și conștient de importanța persoanei sale. El stăruia ca întreg acoperământul să fie renovat și vopsit, zidurile exterioare retencuite; în interior păreții trebuiau tapisați cu „hârtii din Viana“, parchetul — înlocuit; și peste tot să fie cumpărată mobilă nouă.</p>
                  <p>Iorgu Răutu se simțea copleșit sub această avalanșă, nu numai pentru că, fiind date deprinderile lui modeste, găsea extravagante propunerile lui Brașevan, ci mai cu seamă, pentru că realizarea acestui plan grandios implica amânarea nunții până la o dată nehotărâtă. Dar Brașevan luase vânt și nu vroia să audă de nimic.</p>
                  <p>El se gândea la toate și se înzecea: scria la Viena, la Odesa, la Kiev, comandând mobile, servicii de masă, aducând meșteri; primenea personalul domestic; plănuia o călătorie la Balta pentru cai...</p>
                  <p>Din fericire, conu Iorgu găsi un sprijin neașteptat în Smărăndița, care venea chiar fără caleașcă, în brișcă de acasă sau în „scripca“ din Năpădeni, și liniștită, ca o zână binefăcătoare, luneca cu pașii ei lini peste tot și cu un zâmbet drăgălaș, dar hotărât, știa să pună frâu avânturilor lui Alexandru Ivanovici, mai bine decât cele mai violente protestări ale lui Iorgu Răutu.</p>
                  <p>Ea insistă ca schimbările să se mărginească la strictul necesar, iar reparațiile mai fundamentale să fie amânate pentru altădată.</p>
                  <p>Conu Iorgu privea cu admirație și asculta cu evlavie pe această copilă de cincisprezece ani, al cărei profil de camee antică era luminat în ochii lui cu o aureolă de înțelepciune și de curăție virginală.</p>
                  <p>La urma urmelor, reformele mai importante, afară de reparațiunile indispensabile impuse de Brașevan, se mărginiră la careta de la Doppelmayer și la cele două fracuri, pentru el însuși și pentru Iorgu Răutu, după cari ei au fost siliți să facă anume un drum la Odesa.</p>
               </div>
               <div type="div3">
                  <head>
                     <label>Capitolul XV. </label>Nunta</head>
                  <p>Nunta a putut fi sărbătorită la ziua hotărâtă. Alexandru Ivanovici a expediat scrisori de invitare în toată Basarabia. Invitații au început să se adune din ajun; și în primul rând — nunii: mareșalul gubernial Stephan Gheorghevici Cazara din Vântura — înrudit cu Iorgu Răutu, a cărui mamă era născută Cazara, și coana Profira Merea din Bărbăței, cu nepoțica dumisale, domnișoara Eleonora Blagea; apoi domnul Aristide Brezó cu doamna Cleopatra Constantinovna, Ivan Vasilievici Bogdan din Căzănești, Petrache Bărsianu cu coana Rozalia din Boroseni, apoi domnii Albotă din Cuhureni, din ținutul Chișinăului, junele Vania Tresnea din Scorțeni și bătrânul Vasile Carnoschi din Sângera din ținutul Iașilor de dincoace de Prut, apoi, chiar în ziua nunții, au venit și boierii din vecinătate cu doamnele și familiile lor, Stefan Dimu din Solonți, Nicanor Miulescu, din Ciorneni, și rudele, Ion Răutu din Botoșani, Berceștii din Cerleni, soții Voronin din Onițcani.</p>
                  <p>Au fost prinse de musafiri nu numai toate odăile din „flighel“ și camerele disponibile din casa mare, dar Alexandru Ivanovici a făcut apel și la boierii mai de aproape, cari au oferit ospitalitate pentru rude și per-soane mai puțin simandicoase.</p>
                  <p>Bineînțeles, a descălecat și lăutarul Lemeș, cu taraful lui întreg din Bălți.</p>
                  <p>Iorgu Răutu în zilele din urmă nu-și putea găsi locul; nu prea avea încredere în tactul și talentul de organizator ale lui Brașevan, mai cu seamă când acesta își luase în seamă bateriile de șampanie și de licheruri. Apoi se îngrijea și de paza părintelui Vasile, ca să nu dea de sminteală în ultimul moment; în enervarea lui era istovit de puteri și a scos din minți de alergătură pe vechilul Alexandru, pe jupâneasa Marghioala, pe bucătarul Costache Țiganul, pe moș Ștefan chelarul, ca și pe toată domesticitatea din curte.</p>
                  <p>Iar în ziua nunții, slăbit, înnegrit, febril, el și-a pus de dimineață fracul din Odesa, care ședea pe el parcă ar fi fost cusut din rogojină — cu gulerul ce se ridica peste cap — la spate se umfla în gheb, iar în față se corojea în lături, îl strângea la subsuori, și pârâia amenințător la umeri și în coate la fiecare mișcare.</p>
                  <p>Bietul mire se mișca cu rigiditatea manechinilor articulați de ortopedist.</p>
                  <p>La ora cinci după amiază, în fața bisericii, în mijlocul invitaților și a oamenilor din toate satele de pe moșie, în haine de sărbătoare, diriguiți de Alexandru Ivanovici ca o trupă de figuranți, Iorgu Răutu aștepta adânc mișcat pe mireasă. Aceasta apăru în careta de la Doppelmayer, albă și diafană, și a pășit din trăsură între Toader Cacioni și coana Anica Mesnicu, cu o gravitate senină, sub care cu greu se putea ghici pe zburdalnica Mignonetta a pensionului doamnei Amélie Carotte.</p>
                  <p>Din rochia-i de mireasă, lăsată pe crinolină ca un calice de crin alb, răsărea bustul fraged în norul străveziu al voalului, care accentua încă scânteierea ochilor negri si petalele delicate ale obrăjorilor.</p>
                  <p>Natalia Chirilovna Voronin, încântată de a avea o „mătușă“ cu zece ani mai tânără decât ea, nu s-a putut stăpâni și, dând în lături pe Iorgu Răutu, se repezi la această figurină feciorelnică, înăbușind-o în sărutări și îmbrățișări.</p>
                  <p>Tiotia Dusia, fetiță, mititica mamei, copiliță dragă, ce dulce, ce frumoasă ești! — exclamă ea entuziasmată, apoi, întoarsă înlăcrimată spre unchiu-său, ea gemu mânioasă: — U-u, barbar!..</p>
                  <p>Incidentul a trecut neobservat. Iar Iorgu Răutu pentru prima oară parcă simți un ghimpe de remușcare.</p>
                  <p>Slujba n-a ținut mult.</p>
                  <p>Popa Vasile, maiestos, citea cu rost fiecare cuvânt; dascălul Andronache, ajutat de un cor anume adus din S***, își tremura tenorul cu extaz. Conu Iorgu, enorm, stângaci, nu auzea, nu vedea nimica și, plin de smerenie din când în când își îndrepta privirea sfioasă spre alba arătare de silfidă, atât de gingașă ca un vis nematerializat, în care, de sub voaluri, abia se profila chipul delicat de camee antică.</p>
                  <p>Smărăndița, liniștită, stăpână pe sine, pătrunsă de sarcina ce cădea pe umerii ei fragezi, își îndrepta rugile fierbinți spre cer, dar nu uita să răspundă cu un zâmbet drăgălaș la privirile intimidate ale lui Iorgu, care, după aceasta, parcă mai potolit, se simțea mai sigur de sine.</p>
                  <p>Totul s-a sfârșit cu bine.</p>
                  <p>„Tinerii“ căsătoriți primeau felicitări. Iorgu, stângaci și greoi ca totdeauna, strivind mâinile întinse sau călcând pe picioarele celor imprudenți; Smaragda Theodorovna, grațioasă și fermecătoare, dăruindu-și zâmbetul fiecăruia, îmbrățișând pe doamne și domnișoare și întinzând mina domnilor spre sărutare cu demnitatea stăpânei din Năpădeni; pe Natalia Chirilovna, care plângea în hohote pe umerii ei, ea o mângâia ca pe un copil...</p>
                  <p>Pentru Iorgu Răutu ziua aceasta și cele următoare s-au strecurat ca învelite în ceață. El își aducea aminte ca într-un vis de banchetul de nuntă care nu se mai sfârșea; de muzica și cântecele lui Lemeș, cu taraful lui; de dansurile, la care el nu putea lua parte și urmărea numai, gelos, silueta albă și plăpândă care zbura din brațe în brațe, de toasturile închinate lui, de nodul din gât care nu-l lăsa să spuie un cuvânt deslușit în răspuns; ca un somnambul el își făcea datoria de stăpân al casei, petrecea pe musafirii care plecau, conducea pe acei, pe care trebuia să-i găzduiască până a doua zi, la odăile lor din flighel.</p>
                  <p>În mintea lui a rămas încrustată figura Smărăndiței, care sub protecțiunea coanei Anica Mesnicu și a Nataliei Voronin, a dispărut spre seară, albă și eteree, în pătratul ușii din salon, și a fost furată de stejarul ei afumat.</p>
               </div>
               <div type="div3">
                  <head>
                     <label>Capitolul XVI. </label>Inițierea Smărăndiței</head>
                  <p>De la început căsnicia Răuteștilor a pornit într-o atmosferă care oprima pe conu Iorgu; cu atât mai mult, că el nu înțelegea ce anume lipsește în viața lui conjugală, din ce pricină ea nu se așează și nu-i dă acel senti-ment de liniște și de mulțumire, care, după credința iui, ar trebui să fie temelia raporturilor de familie.</p>
                  <p>Rămas din frageda copilărie orfan de ambii părinți, de mama lui el nu-și aducea deloc aminte, iar despre tatăl său avea o prea nedeslușită icoană, parcă învelită în ceață, din care răsăreau numai câteva fragmente fugare și deformate.</p>
                  <p>În familia surorii sale mai mari, măritate, la care fusese crescut, el s-a simțit printre copiii casei totdeauna străin, negăsind acolo un cămin de familie pentru el.</p>
                  <p>Experiența vieții de holtei, prea prelungită, nu-i dădea nici pătrunderea psihologiei feminine, nici tactul necesar, îndeosebi la începutul unei căsnicii, în raporturile dintre soți și, mai cu seamă, încă dată fiind marea deosebire de vârstă, care în Basarabia pe vremea aceea, în procesul vertiginos da transformare pe care ea o suferea, săpa o prăpastie și mai largă între generațiile succesive.</p>
                  <p>Smărăndița, instalată la Năpădeni, rămânea blândă și supusă, sentimentul ei religios, sincer și adânc, îi dădea puterea de resemnare, dar totuși îi plăcea să se izoleze în iatacul ei — o cameră spațioasă, cu mobila rămasă în mare parte de la bătrâni: un pat larg de mahon, cu alcov, o oglindă îngustă și lungă peste tot peretele, cu o măsuță de toaletă în fața ei, o garderobă și o comodă din același lemn vechiu afumat. Nota personală a fost adusă de o cușetă, de un <hi rend="italic">rocking-chair</hi>, de o mică bibliotecă în care ea și-a așezat, în afară de operele favorite ale lui Marlinsky, câteva volume disparate din clasicii ruși și unele traduceri căpătate la întâmplare în pension, din Chateaubriand, Victor Hugo, Lamartine, Dickens, George Eliot, Gutzkow, Auerbach, Spielhagen.</p>
                  <p>Iorgu Răutu — a cărui bibliotecă era alcătuită dintr-un singur calendar, cumpărat în fiecare an, și în care abia dacă știa să descifreze în ce zi a săptămânii cade o dată, și să urmărească după semnele convenționale de la marginea paginilor fazele lunii — nu putea înțelege trebuința „de a sta toată ziulica cu nasul în carte“, dar nu s-a opus totuși la abonamentul pentru o revistă săptămânală ilustrată „Niva“ și pentru „Foișorul“, cotidianul popular din Odesa.</p>
                  <p>Dar nimic nu putea caracteriza mai bine pe stăpâna iatacului ca o altă mobilă personală, adusă din Sănătoasa și ferită cu gelozie de curiozitatea soțului: o lădiță de nuc sculptat, în care erau păstrate — printre „suvenirurile“ de pension și scrisorile prietenelor — păpușile și jucăriile Smărăndiței. Dacă Iorgu Răutu ar fi putut pătrunde în misterele acestei lădițe, el și-ar fi dat poate mai bine seama de situația căsniciei sale.</p>
                  <p>Într-adevăr, el ar fi înțeles poate că simțurile acestei „matrone“ erau încă adormite; ea nu numai că nu putea răspunde la pasiunea lui, dar îl îndurera și îl jignea prin faptul că atunci când el vibra de extaz, ea rămânea mai mult ca rece, apropierea lui putându-i inspira numai o adâncă tristețe și chiar o aversiune neînvinsă.</p>
                  <p>Dar cum își putea da seama de toate rafinările acestei alchimii burlacul întârziat, răsfățatul frumuseților clăcașe în raza de trei poște?</p>
                  <p>De mai multe ori surprinsese el pe Smărăndița, chiar din primele zile ale vieții comune, cu fața plânsă sau scufundată în gânduri grele, străină de lumea dimprejur.</p>
                  <p>De ce plângea? Ce gând o apăsa?</p>
                  <p>Cu toate ocupațiunile și preocupările sale de gospodar harnic, cu toată concepția sa cam orientală asupra rostului femeilor, cu credința lui moștenită în incomensurabila superioritate a bărbaților, inima lui bună și sentimentul complex de afecțiune pentru Smărăndița — sentiment în care, ciudat, se combinau pasiunea de amant fugos și duioșia aproape părintească, ca și apăsarea subconștientă a răspunderii față de o viață tânără — determinau în el neliniștea și dorința sinceră, față de aceste dovezi, că tânăra lui soție nu-și găsește fericirea ca stăpână a Năpădenilor — de a înlătura din cale-i toate asperitățile și amărăciunile.</p>
                  <p>Iorgu Răutu încerca o lămurire, în nădejdea îndreptării.</p>
                  <p>De aici același dialog — Iorgu Răutu nu era inventiv — se repeta ori de câte ori urme de lacrimi sau expresiunea de tristeță îl puneau în fața acestui mister de psihologie feminină:</p>
                  <p>— Nu ți-e bine, Smărăndițo?.. Smaragda? — se îndrepta el când gestul de necaz al Smărăndiței dovedea că ea nu e prea adâncită în durerea ei.— Nu ți-e bine, Smaragda?</p>
                  <p>— Nu, Egor Stepanovici, bine!</p>
                  <p>— Poate te doare ceva? Să chemăm doctorul.</p>
                  <p>— Nu, Egor Stepanovici! Nu e nevoie. N-am nimic!</p>
                  <p>— Poate vrei să mergem undeva? La Dimu sau la Boroseni, sau la Bercești, la Cerleni? încă n-am fost la vecini după nuntă să le mulțumim de heretisiri.</p>
                  <p>— Nu, Egor Stepanovici! Pentru vizite e încă prea devreme.</p>
                  <p>— Atunci poate vrai să pornim la Chișinău sau la Odesa? La nevoie, aș putea lăsa și pe Alexandru pentru culesul popușoiului și l-aș ruga și pe tat-tu să-l mai supravegheze.</p>
                  <p>— Nu, Egor Stepanovici, nu se poate lăsa moșia acuma,— spunea măsurat Smaragda Theodorovna.— Nici grâul nu e întreg treierat. Apoi trebuiesc isprăvite și toate arăturile și semănăturile de toamnă.</p>
                  <p>Iorgu Răutu, așezat în fața Smărăndiței, încercă stângaci s-o mângâie, dar își opri gestul îndată de o instinctivă mișcare de ferire din partea Smărăndiței. Nemaiștiind ce să mai spuie, el rămase pe gânduri, nedumerit, frecându-și cu palmele genunchii.</p>
                  <p>Altădată el găsea pe Smărăndița râzând cu chef, ca un copil, alergând și jucându-se cu Gafița — tânăra slujnicuță, sora ei de lapte și tovarășa din copilărie, pe care o adusese cu ea din Sănătoasa — sau ascultând cu ochii aprinși și respirația oprită poveștile mamei Zoița, bătrâna ei dădacă — alt aport din casa părintească.</p>
                  <p>Odată, întrând pe neașteptate în iatac, încremenise pe loc văzând pe soția lui absorbită în jocul cu păpușile.</p>
                  <p>Smărăndița, observându-l, își luă un aer de indiferență și aruncă păpușa într-un colț al săltarului, în fața căruia stătea, ca și cum jucăria i-ar fi căzut în mână din întâmplare la aranjarea lucrurilor.</p>
                  <p>Și, oricând, simpla apariție a lui Iorgu era de ajuns ca să pună capăt, zburdălniciilor și să arunce o umbră pe chipul Smărăndiței.</p>
                  <p>Bietul om se simțea și mai încurcat când, pe de altă parte, constata că această fetiță — care nu se putea despărți de păpușile ei și se complăcea în jocuri de copii cu Gafița sau se cufunda cu pasiune în poveștile mamei Zoița — avea o inteligență vie și o judecată impresionant de sănătoasă, și din primul ceas a luat în mânuțele ei cu fermitate și hotărâre — în adevăr ca o matronă cu mare autoritate — frânele gospodăriei din Năpădeni.</p>
                  <p rend="center">* * *</p>
                  <p>Chiar a doua zi după nuntă, ieșind din iatacul ei, Smărăndița a dat în salonașul de alături de jupâneasa Marghioala care a primit-o cu un ton de familiaritate și protecțiune:</p>
                  <p>— Vai de mine, cuconiță! De ce v-ați sculat așa de dimineață, ei, ei, trebuie să fiți trudită, sunteți încă așa de tinerică, un copil, și conu Iorgu, ei, ei, un zmău vestit! Să vă mai odihniți olecuță, lăsați-mă pe mine, eu sânt mama Marghioala, voi purta eu grijile toate.</p>
                  <p>— Cum te cheamă? Marghioala, zici? Te rog nu pierde vremea aici, pune să se grijească iatacul și să vie aici feciorul. Boierul unde e?</p>
                  <p>— Acușica, sărat mâna, îndată! — se grăbi să-și manifeste desăvârșita supunere și umilință jupâneasa Marghioala.— Boierul s-a dus la grajd, s-a îmbolnăvit armăsarul dumisale de călărie.</p>
                  <p>La o mișcare a Smărăndiței, care și-a dus degetul la tâmpla stângă, ca ori de câte ori un gând sau o senzație neașteptată o sustrăgea momentului de față, jupâneasa Marghioala a încercat din nou cu oarecare sfială o observație familiară:</p>
                  <p>— Boerul nostru îi grozav de pătimaș pentru cai, și după noaptea de nuntă, a alergat la grajd, cum a auzit de boala armăsarului!</p>
                  <p>Smărăndița a lăsat degetul în jos, și o privire scurtă, aruncată Marghioalei cu o mișcare aproape imperceptibilă a sprâncenei drepte, i-au tăiat pe loc acesteia expansiunile de familiaritate. Și acestea nu s-au mai repetat.</p>
                  <p>— Acușica, sărut mâna duduiță, îndată mă duc să spun fetelor și feciorului pentru cafea. La sufragerie totul e gata.</p>
                  <p>— După cafea,— stăpâna își urma poruncile precise,— să mă aștepți în coridor; vreau să văd toată orânduiala casei; să-mi dai și cheile de la cămară; vreau să văd și odăile slugilor.</p>
                  <p>Conu Iorgu, întors din grajd, îndată a simțit un nou ton în casă.</p>
                  <p>Incorigibilul Nicache, feciorul, care cu îndărătnicie nu recunoștea alt piepten decât degetele mâinilor sale și care era convins că toți nasturii hainelor sânt un ornament fără valoare, și că batista e de prisos pentru serviciul nasului, cu nările lui largi deschise în vânt și veșnic gutunărit, — acest Nicache, străin până acuma de orice disciplină, umbla strună cu o înfățișare mai îngrijită decât cum era chiar în ziua nunții, cu toate stăruințele de atunci ale lui Alexandru Ivanovici; jupâneasa Marghioala se arăta de o discrețiune și într-o neobișnuită atitudine de respect; de asemeni tot contingentul feminin al domesticității era de nerecunoscut, ca înfățișare și zel de serviciu.</p>
                  <p>Smărăndița s-a grăbit să concedieze cea mai mare parte din acest contingent, a cărui lipsă de disciplină și decor era agravată de indecența siluetelor, ca semn exterior al relaxării morale, pe care o matronă austeră nu o putea tolera.</p>
                  <p>A fost detronat și bucătarul Costache Țiganul care, deși meșter mare pentru umplutura de gușă de curcan și pentru plăcinte cu brânză, era cu desăvârșire refractar față de considerațiunile de estetică și de igienă. Boneta amidonată și șorțul alb luau la el, după o jumătate de oră, aspectul unor cârpe demult uzate.</p>
                  <p>Smaragda simți însă că lui conu Iorgu i-e greu să se despartă de acest Costache Țiganu; dânsul fusese pe vremuri rob al casei, dar nu recunoscuse emanciparea și își urma slujba, ca și cum ucazul împărătesc pentru desființarea robiei n-ar fi existat.</p>
                  <p>Cu mult tact Smaragda Theodorovna se resemna la prezența lui în bucătărie, dar impuse angajamentul lui Vichentie Lisoski, un „șef“ recomandat de Alexandru Ivanovici Brașevan, la care servise în vremurile lui de glorie.</p>
                  <p rend="center">* * *</p>
                  <p>Mai greu era pentru Smărăndița să-și biruiască, chiar cu ajutorul credinței religioase, revolta trupului și a sufletului ei propriu.</p>
                  <p>Instinctul și inteligența ei indicau Smaragdei Theodorovna Răutu singura cale care o putea duce la acceptarea noii sale situațiuni.</p>
                  <p>Mignonetta pensionului Carotte, cu tot rolul de copil zburdalnic și răsfățat pe care-l avea în mijlocul colegelor ei, cu tot romantismul inspirat de povestirile lui Marlinsky, avea minte trează și temperament dominator, care au ajutat-o să nu fie strivită sub povara căzută asupra ei, chiar la pragul căsniciei.</p>
                  <p>Smărăndița Cacioni nu avea naivitatea inocentelor convenționale din romanele de pe vremuri. Într-un pension de fete întotdeauna se găsește vreo colegă mai documentată asupra misterelor vieții; apoi viața la țară în primitivitatea ei nu putea lăsa un văl asupra acestor mistere, pentru un copil deștept și curios din fire, cum era Smărăndița.</p>
                  <p>Ea nu avea nevoie de povețele coanei Anica Mesnicu, care, de altfel, nu i-au fost cruțate, pentru a-și da seama de îndatoririle pe care i le impunea viața conjugală.</p>
                  <p>Totuși realitatea a fost atroce pentru un suflet și un trup de copil, într-o căsnicie în care niciun factor sentimental, nicio adiere de poezie și nici măcar porniri senzuale nu puteau acoperi cruditatea unei situațiuni creată prin deosebirea de vârstă și de structură psihică între cei doi soți.</p>
                  <p>Dar dacă pentru Iorgu Răutu Smărăndița apărea ca un mister de nepătruns, și dacă el nu-i putea înțelege stările sufletești, — în schimb tânăra lui soție, căreia după vârstă dânsul îi putea fi tată, citea în sufletul lui ca într-o carte deschisă.</p>
                  <p>Resemnându-se la sarcina de soție, ea a știut să sugereze lui Iorgu Răutu, cu tot temperamentul lui vi-jelios, tonul și atitudinea care îi mai cruțau sensibilitatea și respectul de sine.</p>
                  <p>Autoritatea pe care ea a știut să și-o afirme ca stăpâna casei, nu numai că-i satisfăcea instinctul de dominațiune, dar îi servea și ca mijloc de a-și impune voința prea maturului ei soț, a cărui dragoste nu era lipsită de un sentiment intim de vină.</p>
                  <p>Cu multă perseverență ea a reușit să silească pe potentatul Năpădenilor să-și schimbe cu încetul purta-rea și față de oameni.</p>
                  <p>Temperament foarte violent, el se deprinsese să dea, la supărare, curs liber celor mai pitorești superlative, și nici nu-i displăcea să facă uz de forța lui herculeană spre a reprima o neglijență sau spre a asigura buna orânduială în curte ori pe moșie.</p>
                  <p>Smaragda Theodorovna nu recurgea nici la morală, nici. la scene. O privire speriată, o lacrimă ștearsă discret din colțul ochilor, și, rar, un mic acces de nervi ajungeau pentru ca Iorgu Răutu să-și pună strajă gurii și să-și înfrâneze gesticulația.</p>
                  <p>Dacă Smaragda Theodorovna n-a găsit în căsnicie multă bucurie sau poezie, ea putea nădăjdui, resemnată, de a-și asigura o viață demnă și îmbelșugată de castelană respectată și bogată.</p>
               </div>
               <div type="div3">
                  <head>
                     <label>Capitolul XVII. </label>Diogenul județului</head>
                  <p>— Troglodiți! Înțelegi! Tro-glo-diți! Oameni de peșteră, cu toții! Și ce vrai să faci în caverna asta basarabeană, unde nu poți găsi un om? Înțelegi, <hi rend="italic">un om</hi>? — bătea cu pumnul în masă, în fața Nataliei Chirilovna Voronin, domnul Ivan Nicolaevici Telega din Cemeleuți — pe vremuri singurul licențiat în drept din județul S*** — spirit paradoxal și gură rea, fire de cinic și de mizantrop, dar cu porniri de epicurian; prea leneș pentru a face advocatura și prea indolent pentru a intra în magistratură, el prefera să stea pe petecul lui de moșie la Cemeleuți, să citească, să vâneze, să-și exercite funcțiunile de <hi rend="italic">bel esprit</hi> necontestat, complectându-și veniturile cu mici sinecure elective ale nobilimii.</p>
                  <p>Deși foarte urât — foarte brun, cu buze groase, nasul larg, păr încrețit: „un cap de negru“ — el se bucura de simpatiile Nataliei Chirilovna mulțumită intelectualității sale — caz unic în societatea S***-ciană.</p>
                  <p>Matronele caritabile insinuau chiar că simpatiile acestea ajunseseră foarte departe, de pe când Natalița Renea abia venise de la „institut“; — toată lumea se aștepta atunci la încoronarea acestui roman. Dar Ivan Nicolaevici nu avu curajul de a-și lua răspunderea unei căsătorii, iar Natalia Chirilovna își găsi în căpitanul Voronin un soț mai potrivit pentru firea ei. Au rămas totuși buni prieteni: Natalia Chirilovna avea în el un sfetnic dezinteresat, iar taciturnul Anatol Vasilievici Voronin — un partener comod la jocul de șah.</p>
                  <p>— Să-mi găsești un singur om! — trăsni încă o dată cu pumnul în masă acest Diogen al județului S***.</p>
                  <p>Natalia Chirilovna, o blondă rubensiană, cu ochi albaștri râzâtori, zâmbind la aprinderea vechiului ei ad-mirator, îi obiectă:</p>
                  <p>— Cum? Nu se poate găsi un singur om printre boierii noștri?</p>
                  <p>— Care boieri? — apucă îndată firul Ivan Nicolaevici.— Cei bătrâni, cari s-au născut pe vremurile Moldovei sau în curând după anexare? Niște boi! Or fi și oameni mai de treabă printre ei, dar boi, fiindcă dacă ei au rămas neatinși de rusificare, apoi nu și-au însușit nici cultura românească, sânt deci ruginiți, inculți, osificați, ca mamuții înghețați din alte epoci geologice; ei trăiesc pe alt tărâm, sau, mai bine zis, sânt în afară de viață, aparținând unei generații condamnate să se stingă, ca și speciile animale învinse în lupta pentru trai.</p>
                  <p>— Ha-ha-ha-ha-ha! — îl întrerupe Natalia Chirilovna. — Moș Iorgu chiar seamănă cu un mamut, cât e de mare.</p>
                  <p>— Desigur. De aici doar vine toată nenorocirea Mignonettei dumitale.</p>
                  <p>— Dar, dragul meu, sânt la noi, slava Domnului, și oameni mai tineri ca mamuții.</p>
                  <p>— Care? Care? Care? — urlă <hi rend="italic">Negrul</hi>. — Măgarii ceia ajunși la maturitate acum după anexare? Adică cei născuți și crescuți în decada a treia sau a patra a acestui veac, tocmai în vremea când cultura moldovenească dispăruse fără să facă loc încă celei rusești? Apoi aceștia sânt în fond și mai primitivi, și mai brutali decât bătrânii; e o generație hibridă, lipsită de orice educație și de orice înălțare sufletească, înglodată în moravuri grosiere și în porniri desfrânate. Sau poate mânjii cu caș încă la gură? Un Vania Tresnea oarecare? Apoi aceștia sânt niște cimpanzei, cari afișează necunoștința limbii moldovenești, dar în realitate nu cunosc bine nici pe cea rusească. Suflete pustiite — deznaționalizați, ei— s-au dobitocit și vegetează acum, străini de lumea de idei care bântuie astăzi toată Rusia. Din aceste elemente este formată elita noastră!</p>
                  <p>— Dar nu putem trăi, Ivan Nicolaevici, — nu se lăsa bătută Natalia Chirilovna,— nu putem sta ca urșii în pădure, fără societate!</p>
                  <p>— Societate? — ripostă fugos celălalt.— Dar poate constitui o <hi rend="italic">societate</hi> un conglomerat, o simplă juxtapunere de individualități, fără nicio legătură organică dintre elementele ei, fără nicio comunitate sufletească măcar între generațiile succesive? Ce comun au între dânșii astăzi bunicii, părinții și copiii? Nici limbă, nici moravuri, nici mentalitate, nimic! Așa numita „societate“ a județului S*** — adică cele nouăsprezece familii boierești pe care le puteți frecventa — se aseamănă cu un vas cu lichide alăturate, de densitate diferită, între cari nu e cu putință niciun amestec intim, nicio închegare. Prin distrugerea vechiului cadru al vieții de stat și prin infiltrarea elementelor străine de trecutul și de tradițiile țării, boierimea moldovenească, învelită în acest nou strat conducător, a pierdut orice consistență socială, a fost pulverizată. Ea nu mai poate da naștere unei opinii publice, care să impună oarecare norme de conduită morală și socială. Matale știi doară ce se poate petrece aici, în văzul și în știrea tuturor. Destul să pomenesc pe baronul Holstorm, pe Vasile Bartic, pe vestitul Matu — și numele lor e legiune! Și ce norme comune de conduită pot fi, dacă stratificarea de generații duce la diferențierea ca dintre speciile de animale amintite, în ordine succesivă: boii, măgarii și cimpanzeii? Și ce poți găsi dumneata, repet, în această urâciune a pustietății pentru Smărăndița matale: pe un bou i l-a și dat soarta, pe măgari nu-i va primi ea, iar de cimpanzei să o păzească sfântul. Cât pentru un făt frumos de pe alt tărâm, îl va găsi ea singură — sau, mai degrabă, o va găsi el, fără ajutorul matale...</p>
                  <p>— Dar cum trăiești matale, sălbatecule, în această urâciune a pustiirii? — îl întrebă cochet și malițios Natalia Chirilovna.</p>
                  <p>— Eu am găsit o zână Cosânzeană, și surâsul ei, din când în când, îmi ajunge,— răspunde galantul „Negrul“, sărutând mâna Nataliei Chirilovna, amândoi mulțumiți unul de altul.</p>
                  <p>Conversația relatată între cei doi prieteni a fost provocată de Natalia Chirilovna Voronin — nepoată de vară a lui Iorgu Răutu — care, luându-și sarcina de a patrona inițierea în viața mondenă a „tușichii“ sale, cu zece ani mai tânără decât dânsa, a simțit nevoie de un sfat sigur și de o îndrumare sănătoasă în această privință.</p>
               </div>
               <div type="div3">
                  <head>
                     <label>Capitolul XVIII. </label>Patronajul Nataliței</head>
                  <p>Conu Iorgu nu se grăbea să introducă pe Smărăndița în cercul rudelor și al relațiunilor sale din sânul boierimii locale.</p>
                  <p>Strângerea recoltei i-a dat mult de lucru, apoi și Smărăndița era la început preocupată de luarea în posesiune a mecanismului căsniciei, și avea nevoie de un timp și pentru restabilirea echilibrului său sufletesc.</p>
                  <p>Iar în urmă, lunile octombrie și noiembrie, ploioase, întotdeauna îngreuiau nespus comunicațiunile în tot nordul Basarabiei, cu solul ei greu și cu lipsa totală de drumuri practicabile.</p>
                  <p>După căderea zăpezii, soții Răutu au putut, în sfârșit, să întreprindă pe drumuri de sanie vizitele impuse de protocol.</p>
                  <p>Smaragda Theodorovna n-a găsit însă în sânul neamurilor noi și nici în înalta aristocrație județeană, cu excepția Nataliței Voronin, vreo legătură de prietenie, care să-i poată servi ca sprijin moral și să-i dea vreo directivă în noua ei viață.</p>
                  <p>Căsnicia Răuteștilor a fost întemeiată, în adevăr, în faza cea mai tristă a vieții sociale din Basarabia.</p>
                  <p>Iorgu Răutu, chiar dacă nu avea o conștiință națională — necunoscută pe atunci în Basarabia — dar prin faptul însuși că nu vorbea rusește, nu putea avea relațiuni sociale mai strânse decât cu boierii bătrâni.</p>
                  <p>Smărăgdița însă, distanțată aproape cu două generații, nu putea fi, fatal, decât cu desăvârșire dezorientată în cercul acestora.</p>
                  <p>Anomaliile vieții lor conjugale, fiind astfel încă agravate de condițiunile sociale — descrise cu atâta plasticitate de Diogenul județean în monologul său — ea se simți rătăcită și părăsită într-o lume străină și ostilă.</p>
                  <p>Raporturi mai prietenești ea n-a putut lega decât cu Natalia Chirilovna Voronin.</p>
                  <p>Aceasta, crescută într-un „institut al nobilimii“ din Kiev și măritată cu un căpitan în rezervă, fusese pe deplin rusificată ca sentiment, nu vorbea în familie decât rusește, deși nu tocmai corect, și nu uza de limba părinților decât în raporturi cu domesticitatea și cu țăranii de pe moșie. Fire foarte veselă și, sub masca de <hi rend="italic">ingénue</hi> de institut, foarte largă și liberă în ce privește normele de viață, ea se simți obligată să patroneze pe Smaragdița în sânul elitei S***-ciene, și să-i desăvârșească educația mondenă.</p>
                  <p>Atrasă de „mătușica“ ei, cu zece ani mai tânără, Natalița Voronin avea o reală afecțiune pentru dânsa și multă dorință de a o ajuta, dar foarte puțin tact, și mai puțină pătrundere psihologică.</p>
                  <p>Când într-o zi luminoasă, dar rece de decembrie, Smaragda, ridicată de Iorgu Răutu în brațe, învelită în blănuri, fu depusă ca un mic ghem, în vestibulul casei din Onițcani, Natalia Chirilovna nu mai putu de bucurie,— după ce o dezbrăcă ea însăși, o îmbrățișă, o sărută, râzând și vorbind mereu și dezmierdând-o ca pe un copil; o copleși cu întrebări, fără să aștepte răspunsul și apoi o duse în iatacul ei, lăsând pe conu Iorgu în seama căpitanului Voronin — bărbat mustăcios și afabil, dar taciturn din fire, și care, de altfel, în societatea lui Iorgu Răutu, nici nu avea nevoie să vorbească, pentru că acesta tot atât de puțin vorbea rusește, ca și Voronin moldovenește.</p>
                  <p>— Ești răutăcioasă, răutăcioasă, <hi rend="italic">tiotia</hi> Smaragdița! — spunea Natalia Chirilovna, așezând pe Smărăndița intr-un fotoliu din iatac.— De ce atâta vreme n-ai venit? Eu te așteptam, te așteptam! Sânt așa de bucuroasă că am o mătușă așa de drăguță, tinerică și frumoasă! Eu sânt așa de singură, aici între urșii aceștia din S***.</p>
                  <p>Și aruncându-se în fața fotoliului în genunchi, Natalia Chirilovna din nou îmbrățișa și săruta pe Smărăn-dița, care sub avalanșa aceasta de alintări nu putea spune niciun cuvânt.</p>
                  <p>Puțin stânjenită de manifestările și expansiunile „nepoatei“, cu care nu s-a întâlnit decât o singură dată, din ziua nunții, Smărăndița a fost totuși mișcată și adânc recunoscătoare pentru această primire.</p>
                  <p>— Bine că ai venit, acuma avem să ne vedem des, des, des!.. Eu am să vin mereu la <hi rend="italic">tine</hi>, la Năpădeni, și ai să vii și tu la mine. Avem să trăim bine, bine! Avem să fim ca două surori. Avem să ne spunem una alteia tot, tot! da? Așa, dragă Smărăndițo, tușică dulce?</p>
                  <p>Smărăndița nu știa ce să-i spună, dar lipindu-se ca un copil de Natalia, a dat prin aceasta răspunsul pe care-l aștepta dânsa.</p>
                  <p>— Ești fericită? Moș Iorgu e drăguț cu tine? Îl iubești? Iaca, eu n-aș putea iubi pe un bătrân. Iaca, Tolea are numai zece ani mai mult ca mine, și îl găsesc cam bătrân pentru mine! Ha-ha-ha! Zău așa! Câteodată vreau să zburd, să mă joc, dar el doarme, sforăie, ha-ha-ha! Ce poate face ou tine atunci moș Iorgu? E bine? Zi-i-i! — își lungea cuvintele Natalia.</p>
                  <p>Smărăndița se dezlipi de ea, și, roșită, apăsându-și tâmpla cu degetul din stânga, se simți adânc turburată de aceste întrebări indiscrete, la care ea n-ar îndrăzni să răspundă nici sieși singură.</p>
                  <p>— Ha-ha-ha-ha! — se revărsa Natalia Chirilovna.— Parcă ești încă o fetiță de institut. Ce te rușinezi? Noi, femeile măritate, trebuie să ne ajutăm și să ne spunem totul, totul! Bărbății sânt proști. Ce înțeleg ei? Și nu trebuie să te lași, că altfel își vor lua nasul la purtare; chiar și moș Iorgu, așa bătrân cum e, căruia i-a dat Dumnezeu o bombonică atât de drăguță ca tușica mea, Smărăndița. Ha-ha-ha!</p>
                  <p>Natalia Chirilovna din acest moment se credea în drept să ia pe Smărăndița sub protecțiunea ei. Cei vreo cincisprezece kilometri, care despărțeau Năpădenii de Onițcani, nu puteau împiedica întrevederile aproape zilnice, dar adesea justificau rămânerea peste noapte a Nataliței Chirilovna la Năpădeni.</p>
                  <p>Smărăndița, redusă înainte aproape exclusiv la societatea mamei Zoița și a Gafiței, găsea acum în contactul cu Natalița o reconfortare și o distracție, pe care altfel nu le putea avea la Năpădeni.</p>
               </div>
               <div type="div3">
                  <head>
                     <label>Capitolul XIX. </label>Maternitatea</head>
                  <p>În curând prietenia ajunse și mai prețioasă pentru Smărăndița — din momentul când distracțiile mondene nu-i mai erau îngăduite.</p>
                  <p>Așteptarea maternității, înainte de vârsta de șaisprezece ani, a speriat-o și a deprimat-o.</p>
                  <p>Chiar descoperirea stării sale se datora. într-o zi Smărăndița, înghemuită într-un colț al divanului, învelită intr-un șal, palidă și febrilă, la îmbrățișările, se lipi de ea, abia stăpânindu-și lacrimile.</p>
                  <p>Natalia Chirilovna, după două-trei întrebări, și-a dat seama îndată de situație:</p>
                  <p>Ah, copiliță dragă, dar ești însărcinată! — a exclamat ea.— O păpușă să dea naștere la o altă păpușă.</p>
                  <p>Și „nepoțica“, strângând în brațe cu duioșie de mamă pe „tușica“, începu să plângă și ea.</p>
                  <p>Apoi firea ei, biruind prima impresie, i-a sugerat nota justă:</p>
                  <p>— Ah! tușică, Dusia mea, acuma ai să-mi dai o verișoară! Ha-ha-ha-ha! Și tu n-ai știut nimica, puica mamei! Și nu știe nimica nici varvarul de moș Iorgu! Ha-ha-ha, cum am să fiu eu fericită să mă joc cu păpușica de mătușă odată cu păpușica de verișoară.</p>
                  <p>Sarcina era purtată greu de un organism încă în dezvoltare. Teama de consecințe, conștiința răspunderii și instinctul misterios au accentuat la Smărăndița expresia de gravitate și de melancolie, care tot mai mult înăbușea izbucnirile de zburdălnicie copilărească a Mignonettei de altădată.</p>
                  <p>Iorgu Răutu, prevestit de Natalița — care în același timp cu o notă de reproș îi atrăgea atențiunea asupra îngrijirilor de care are nevoie Smărăndița — era prins de sentimente contradictorii: era fericit și se simțea mândru, nici el nu știa pentru ce, dar, în același timp, cuprins de o mare jale pentru Smărăndița, parcă se simțea și vinovat, iarăși fără să-și dea seama pentru ce.</p>
                  <p>Văzând această miniatură de femeie, apăsată de grozava povară a maternității, el, stângaci și lipsit de resurse ca întotdeauna, nu știa cum să-i vie în ajutor; și suferea pentru prima oară de lipsa de contact sufle-tesc cu aceea, care își legase viața ei tânără de un bărbat mai mult decât matur, dar fără pregătire pentru răspunderea ce și-a luat-o.</p>
                  <p>— Smarandi... Smaragdițo dragă, nu ți-e bine? — iarăși nu găsea el să-i spună altceva.</p>
                  <p>— Mulțumesc, Egor Stepanovici, n-am nimic.</p>
                  <p>— Poate vrai să ne ducem la cineva? La Dimu? La Berceștii? Ne așteaptă și Cazareștii la Vântura sau poate s-o poftim pe Natalița să șadă la noi.</p>
                  <p>— Nu, mulțumesc, Egor Stepanovici! N-aș vrea să mă duc nicăieri; sânt obosită, iar Natalița va veni ea singură.</p>
                  <p>— Poate să ne plimbăm puțin cu sania? E soare și frumos.</p>
                  <p>— Nu, nu, mulțumesc, Egor Stepanovici! E frig.</p>
                  <p>Iorgu Răutu ofta și-și freca palmele de genunchi, cu mișcarea obicinuită, nemaigăsind alt subiect de conversație; el abia își reținea gestul de mângâiere, la care îl îndemna jalea și afecțiunea, simțind subconștient că acest gest n-ar fi găsit răsunetul dorit în sufletul Smărăndiței. Și, oftând din nou, uriașul se ridica și greoi, încovoiat, ieșea din iatac.</p>
                  <p>Doctorul Cojocărescu se arăta cam îngrijorat și el, și explicațiunile lui apăsau și mai mult conștiința iui Iorgu Răutu.</p>
                  <p>Înțelegi, coane Iorgule, deși micuța e fată voinică, sănătoasă tun, dar e încă un copil, e prea plăpândă, crește încă. Nu-i coaptă pentru a fi mamă. Trebuie să deschidem ochii în patru, să veghem. Și trebuie liniște. S-o ferim de supărări. Să nu o obosim. Să căutăm să nu fie prea mult singură, că-i vin gânduri negre, dar nici să fie tămbălău în jurul ei, de care să-i vuiască capul.</p>
                  <p>Bietului conu Iorgu îi și vuia capul, sub nămolul acesta de sfaturi și recomandări inextricabile.</p>
                  <p>Din fericire, coana Anica Mesnicu a fost gata să ia asupră-și înalta directivă a căsniciei. Natalia Chirilovna, cu tot temperamentul ei epicurian, și-a jertfit mult petrecerile din acea iarnă, și a fost aproape nedespărțită de „micuța ei de tușică“.</p>
                  <p>Iar conu Iorgu Răutu, care și-a redus cu mult isprăvile cinegetice, și mai mult încurca lumea prin încercările lui nedibace și zadarnice de a fi util.</p>
                  <p>Primăvara, interesele gospodăriei, chemându-l la câmp, i-au mai potolit zbuciumul și zelul, ușurând astfel sarcina celor de acasă, dând și mai multă liniște Smărăndiței.</p>
                  <p>Pentru aceasta lunile, săptămânile și zilele se scurgeau ca într-o aiureală; suferința fizică și apăsarea sufletească, în mijlocul pregătirilor pentru ziua cea mare, parcă o izolau de lumea din afară. Nu-și dădea seama nici de sfârșitul iernii, nici de frumusețea primăverii, nici de căldurile verii, până la sfârșitul lui iunie, pe când se așteptă dezlegarea.</p>
                  <p>Apropierea, acestei zile, cu tot toiul secerișului, îl imobiliză iarăși pe Iorgu Răutu în curte.</p>
                  <p>Doctorul, instalat în casă, împreună cu moașa boierimii din S***, Fecla Ivanovna — femeie veselă și foarte iscusită în meșteșugul ei, ușoară la pas, cu tot volumul ei respectabil, și cu o mână care avea puterea unui resort de oțel și mângâierea de mătase — ajunseră adevărați stăpâni ai Năpădenilor și terorizau pe nenorocitul soț.</p>
                  <p>Coana Anica și Natalița își dădeau în zadar toate silințele că să-l astâmpere. Accesul la iatacul Smărăndiței îi era oprit; el nu putea afla nimic decât de la Gafița, mama Zoița sau jupâneasa Marghioala, care nici ele nu puteau afla mult în momentele scurte în care serviciile lor erau necesare pe lângă doamna; iar ceilalți, enervați de mesajele și întrebările mereu aceleași pe care le adresa bietul om, îl repezeau, în conștiința gravei lor misiuni, fără multă ceremonie.</p>
                  <p>— Ce vrai să fie, omule? — îi spunea doctorul.— Doar n-are să nască la fiecare cinci minute câte un copil! Așteaptă, abia sântem la început.</p>
                  <p>— Vai de mine, coane Iorgule,— exclama coana Anica,— ai crede că dumneata naști. Biata Smărăndița e liniștită, mititica de ea, și cuminte.</p>
                  <p>— A! moș Iorgule, — se răstea la rândul ei și Natalița, — avem destulă grijă ca să nu ne mai bați capul și dumneata.</p>
                  <p>Numai Fecla Ivanovna era ceva mai îngăduitoare și, cel puțin, stătea mai mult de vorbă cu el. În haina ei profesională, albă și rotundă, cu fața roșie ca un măr domnesc, cu bobițe de rouă pe frunte, ea se oprea provocător în fața lui Iorgu, cu mâinile în șold și râdea:</p>
                  <p>— Ha-ha-ha! Caraghioși mai sunteți voi, bărbații tineri. V-ați făcut cheful și apoi parcă se prăbușește pământul. Lasă, cu toții ne-am făcut așa; și așa va fi până la sfârșitul lumii, păn’ce va pieri omenirea aiasta. Dar mata nu încurca lumea degeaba, Egor Stepanovici. Liniștește-te, nu pentru întâia oară scot eu pui de boieri la lumină! Totul va fi bine! Hai, șterge-o să nu te mai văd pe aici!</p>
                  <p>— Dar, Fecla Ivanovna, îi merge bine? Cum se simte? Ce spune? N-aș putea s-o văd, măcar prin crăpătura ușii? Și apoi poate are să fie nevoie de mine să dau vreo poruncă, să trimit undeva?</p>
                  <p>— Lasă, că dacă va fi nevoie te chem eu. Du-te să stai în flighel acolo. Hai-hai, fii cuminte. Ce păcate am eu totdeauna cu însurățeii iștia tineri.</p>
                  <p>Iorgu Răutu pleca resemnat, în cea din urmă încăpere a flighelului, dar nu putea găsi astâmpăr; se ducea în ogradă, se năpustea asupra celui dintâi argat care-i ieșea în cale, și, gesticulând cu violență, parcă ciocănea cu cele două degete ale dreptei, ca să sublinieze puterea de expresiune a limbagiului său hiperbolic, dar șoptit, pentru ca să nu fie turburată lehuza; apoi se îndrepta din nou spre iatac, în vârful degetelor, stângaci, aninându-se de scaune și mese; pentru ca din nou să fie gonit de cucoana Anica sau de Natalița.</p>
                  <p>Dar când din iatac răsunară, parcă sfâșiind văzduhul, niște gemete și țipete stridente, el fugi în odăița lui, se aruncă în genunchi, în fața patului, cuprins de groază, și se rugă de Dumnezeu să curme chinurile Smărăndiței nevinovate, să-l pedepsească pe el pentru păcatele lui cele grele.</p>
                  <p>Câtă vreme a trecut așa Iorgu Răutu nu-și dădu seama, și nici în urmă nu-și aducea aminte. La un moment dat însă, spre dimineață, deodată, a răzbit până la conștiința lui, că parcă și casa și curtea sânt înecate într-o tăcere ciudată și plină de amenințări. Greoi, clătinându-se, s-a îndreptat el spre iatac, și în sufragerie găsi pe doctorul Cojocărescu, căruia jupâneasa Marghioala îi vărsa apă pe mâinile însângerate, iar Gafița îi întindea un prosop alb.</p>
                  <p>Doctorul liniștit îi surise, spunându-i:</p>
                  <p>S-a sfârșit, o fată voinică; să fie cu noroc!</p>
                  <p>Iorgu Răutu se lăsă greu pe divan și simți cum i se urcau noduri în gât.</p>
               </div>
               <div type="div3">
                  <head>
                     <label>Capitolul XX.</label> Sonia și Tosia</head>
                  <p>După facere Smărăndița a zăcut multă vreme.</p>
                  <p>Urmă ziua botezului, oficiat cu mare pompă, naș fiind mareșalul nobilimii domnul Cazara din Vântura și nașă Cleopatra Constantinovna Brezó.</p>
                  <p>Coana Anica Mesnicu, deși avea sarcina de regizor în timpul serbărilor, nu putea pretinde rolul de nașă a primului născut într-o mare familie boierească.</p>
                  <p>Cu toate acestea „chirasa“ ei de mătasă în culoarea tabacului, cu vasta ei crinolină, dădeau serbării tot fastul necesar.</p>
                  <p>Smărăndița n-a putut apare nici măcar în sală, și chiar doamnele admise în iatac au fost rugate de doctorul Cojocărescu să-și scurteze vizita.</p>
                  <p>Cucoanele s-au resemnat, dar au ieșit clătinând din cap cu mult înțeles și șoptindu-și impresiile și comentariile reprobative.</p>
                  <p>Smărăndița a lâncezit încă multă vreme, și doctorul atrase atenția lui Iorgu Răutu asupra stării îngrijorătoare a doamnei Răutu, în urma zguduirii violente pricinuită de gestațiunea și facerea la o vârstă prea fragedă. Totuși copilul, Sonia, de o impresionantă asemănare cu mama, i-a adus multă mângâiere. Resemnată, ea a acceptat mai ușor soarta ce i-a fost ursită, găsind compensația pentru deficitele din viața conjugală în afecțiunea pentru copil și în îndeplinirea datoriilor de mamă.</p>
                  <p>Primejdia prin care trecuse îi învioră și sentimentul religios. Ea simțea nevoia unui contact mai intim cu puterile divine, prin rugi lungi și dese către Maica Domnului. În această atmosferă ea avea parcă mai puțină trebuință de societatea. De altfel, îndeletnicirile de mamă adăugate la cele de gospodină îi lăsau acum mai puțină vreme pentru distracțiuni.</p>
                  <p>Iorgu Răutu, deși decepționat de nașterea unei fetițe, arăta cu toată stângăcia lui, atâta dorință de a veni în ajutorul tinerei sale soții, o înconjura cu atâtea îngrijiri, încât Smărăndița, dacă nu găsea în simțurile ei răspuns la această dragoste și nu se apropia sufletește de soțul ei, căuta totuși să-și facă cinstit datoria față de el, cum i-o impunea și legea divină și morala obștească.</p>
                  <p>Viața curgea la Năpădeni dintr-o zi într-alta monotonă, cenușie, în mijlocul preocupărilor de gospodărie și în îndeplinirea elementarelor îndatoriri sociale: din când în când o vizită, din când în când o masă sau o recepțiune, sau o organizație de vânătoare — cu tot ritualul obișnuit la curțile boierești din județul S***.</p>
                  <p>Smaragda Theodorovna nu putea alăpta ea însăși pe Sonia, încredințată unei doici voinice și foarte curățică, ce instalată sub supravegherea strictă a coanei Smaragda în salonașul alăturea de iatac, transformat în camera copilului — nu lăsa nimica de dorit pentru îngrijirea copilului. Micile bucurii ale maternității vecinie aceleași: primul zâmbet, prima articulare a numelui dulce de „mamă“, primul dinte, primul pas — dădeau vieții farmecul și bogăția sufletească, care o consolau de toate decepțiunile și neajunsurile în alte privinți.</p>
                  <p>Și au trecut iarăși luni, săptămâni și zile. Și O nouă sarcină a fost acceptată cu liniște și resemnare, nu numai ca destinul inexorabil al femeii, dar ca îndeplinirea datoriei sociale de a da un urmaș bărbătesc neamului Răuteștilor, pe viitorul stăpân al Năpădenilor.</p>
                  <p>Astfel, numai cincisprezece luni după nașterea Soniei, același ritual — cu aceleași personagii; doctorul Cojocărescu, moașa Fecla Ivanovna, coana Anica Mesnicu și chiar Natalia Chirilovna — a fost îndeplinit pentru Tosia,— dar cu mai multă liniște din partea Smărăndiței și cu mai multă bucurie din partea lui Iorgu Răutu.</p>
                  <p>Smărăndița, mamă a doi copii la șaptesprezece ani, a acceptat noua povară fără protestare, fără răzvrătire, dar cu toată religiozitatea ei parcă cu mai puțină smerenie. Dând un descendent familiei Răuteștilor, ea simțea că și-a asigurat o ipotecă morală asupra lui Iorgu, și înțelegea sa tragă folos din ea, în intimitatea vieții conjugale — cu atât mai mult că doctorul Cojocărescu a vorbit acestuia, și cu mai multă autoritate și hotărâre de data aceasta, despre primejdiile la care o noua sarcină ar expune un organism încă neajuns la maturitatea desăvârșită.</p>
                  <p>Apoi nu numai Natalia Chirilovna și matronele invitate la botez, dar însăși cucoana Anica Mesnicu — geniul de familie — își manifestau oarecum revolta față de aceste maternități care se succedau prea repede.</p>
                  <p>Oricât de fericit se simțea Iorgu Răutu de nașterea moștenitorului, nu i-a putut scăpa starea Smărăndiței. Multă vreme ea n-a avut voie sa părăsească patul; apoi pierduse mult din egalitatea ei sufletească, era adesea cuprinsă de melancolie și din când în când manifesta o nervozitate excesivă, care putea chiar duce până la tulburări acute.</p>
                  <p>Afecțiunea și atențiunile soțului provocau în sufletul ei, fără voie, o reacțiune de iritație și chiar de animozitate.</p>
                  <p>Totuși Tosia n-a avut puțină parte de solicitudinea ei de mamă. In salonaș au fost acum instalate două leagăne, între cari era concentrată toata viața sentimentală a Smărăndiței.</p>
               </div>
               <div type="div3">
                  <head>
                     <label>Capitolul XXI. </label>Victoria</head>
                  <p>Astfel, între iatac și camera copiilor, între bucătărie și cămara de provizii se scurgeau din nou, monotone și cenușii, zile, săptămâni, luni, fără altă hrană intelectuală decât o revistă ilustrată și un mic cotidian de provincie și fără altă distracție decât puține exerciții pe seama aproapelui în societatea cucoanelor din vecinătate; apoi aceleași mese de paradă, recepțiuni și vânători, aceiași reprezentanți ai celor nouăsprezece familii boierești din județul S***, cu puține variante dintre funcționarii ruși sau dintre ofițerii din garnizoana S***.</p>
                  <p>Asemenea viață nu poate fi prielnică nici pentru sănătatea morală, nici pentru cea fizică.</p>
                  <p>Doctorul Cojocărescu, chemat odată pentru un copil, a fost rău impresionat de aspectul Smărăndiții. Ea se ofilea din zi în zi tot mai mult, în recluziunea ei din Năpădeni.</p>
                  <p>Natalița Chirilovna Voronin, care se îndepărtase o vreme de Răutești, după un an de la nașterea lui Tosia, interveni cu hotărâre.</p>
                  <p>Cu multă îndrăzneală ea atacă întâi direct pe Răutu.</p>
                  <p>— Moș Iorgule, vrai să ai pe cuget un suflet nevinovat? — îi abordă ea într-o zi de septembrie, chiar în cabinetul lui, când după concedierea vechilului Alexandru, el stătea încă cu ochelarii pe nas la niște socoteli.</p>
                  <p>— Cum, ce suflet nevinovat? —o întrebă mirat unchiul, privind deasupra ochelarilor, ridicând mâna cu tocul în sus.</p>
                  <p>— Ce suflet? Nu unul — trei! Pentru că ce va fi de copiii iștia fără Smărăndița?</p>
                  <p>Conu Iorgu scăpă tocul din mână.</p>
                  <p>— Cum fără Smărăndița? — întrebă el iarăși zăpăcit.— Ai căpchiat, fa femeie?</p>
                  <p>— Nu vezi? — trepida în fața lui Natalița. — Nu vezi? Câți ani are Smărăndița? Nici optsprezece! Înțelegi, moș Iorgule? Nici, opt-spre-zece! Eu am douăzeci-și-opt! Matale ai uitat ce înseamnă optsprezece ani! Și cu atât mai puțin știi ce înseamnă optsprezece ani pentru o fată! I-ai turnat doi copii, unul după altul, și o ții în hărdughia iasta din Năpădeni ca în temniță. Numai cu Zoița, cu jupâneasa Marghioala, cu Gafița, cu Costache Țiganu, cu Ștefan Chelaru — ducă-se cu toții pe pustii! Nu vezi cum se ofilește? A uitat să râdă, biata fată, parcă e o umbră; și-i un copil încă ea însăși. Și-i de la șaptesprezece ani cu doi prunci în spinare. Nu ți-i rușine? Nu ți-i frică de Dumnezeu? Ea n-are mamă, iar păcătosul ei de tată e bucuros că a scăpat de ea, și-i slobod să se țină de nebunii și ticăloșii. Am să-i țin eu locul de mamă. Înțelegi? — repeta ea, bătând din picioare, apoi apucă de furie pe „moș Iorgu“ de guler, zgâlțâindu-l din toate puterile.</p>
                  <p>Lui Iorgu Răutu îi căzură ochelarii jos, și, uluit, își frecă palmele de genunchi.</p>
                  <p>— Stai, fa femeie! Ce te oțerești așa la mine? Ce vină am eu? Eu bucuros aș face tot. Mă rog, eu nu sânt purtat prin lume, nu mă pricep la marafeturile voastre muierești. Dar pentru Smărăndița, de! Știu eu?! O obosesc poate copiii; am vrut să-i iau o madamă, că-s mici, ca să supravegheze pe manca și pe dădaca, să fie ea mai slobodă și să mai iasă în lume. Dar nu vrea! Ce să fac?</p>
                  <p>Natalia Chirilovna izbucni în hohote și, obraznică, începu să tragă pe Iorgu de favoriți.</p>
                  <p>— Ascultă, moș Iorgule! Ești om bun, dar în adevăr nu te pricepi la nimic. O fată de optsprezece ani, chiar încărcată cu doi copii, are nevoie de soare, de bucurie, de lume, altfel... — și moș Iorgu fu silit să-și plece capul tras cu putere de favoriți.— Înțelegi? Rabdă un an, doi, trei, și ai s-o pățești, ea-i numai de optsprezece ani, și mata ai aproape cincizeci. N-ai s-o bagi în mormânt! Înțelegi? Înțelegi? Înțelegi? — îl zgâlțâia ea la fiecare întrebare.</p>
                  <p>Iorgu Răutu, speriat, o apucă de braț.</p>
                  <p>— Taci, Nataliță! Taci. Îi mânia lui Dumnezeu ce spui! Spune mai bine, ca femeie cuminte, ce trebuie să fac?</p>
                  <p>Natalița sări în sus de bucurie și se așeză pe genunchii lui moș Iorgu, sărutându-l si trăgându-l de favoriți:</p>
                  <p>— Lasă-mă pe mine, moș Iorgule. Știu eu ce să fac. Am știut că ai inimă bună, dar să mă ierți, nu te taie capul și nu cunoști femeile. Te-ai deprins numai cu țărancele și țigăncile matale. Lasă-mă pe mine.</p>
                  <p>Biruința fu complectă.</p>
                  <p>Ca semn exterior al acestei biruințe, apăru la Năpădeni ca să ușureze sarcinile gospodinei, „madama“, o poloneză din Cernăuți, Margareta Jozefovna, o femeie între doua vârste, înțepată și prefăcută, cu o față rotundă, palidă, tăiată în două de o enormă gură, cu buzele întotdeauna strânse, care se întindeau ca o crăpătură aproape de la o ureche la alta.</p>
                  <p>Din acest moment se putu începe reeducația Smarandiței Răutu.</p>
               </div>
               <div type="div3">
                  <head>
                     <label>Capitolul XXII. </label>Vania Tresnea și negrul său</head>
                  <p>Întreprinderea Nataliței n-a fost așa de ușoară cum și-o închipuise ea.</p>
                  <p>După insistențele ei, Egor Stepanovici și Smaragda Theodorovna au lărgit cercul invitaților la vânătorile, care pe acele vremuri se organizau in județul S*** din octombrie, peste toată iarna, până în primăvară, pe rând, în toate moșiile cari aveau păduri sau mari stufișuri — adăposturi minunate pentru vulpi.</p>
                  <p>Aceste vânători întotdeauna serveau de prilej pentru serbări și „sindrofii“.</p>
                  <p>Dar acum, îndeosebi, în afară de vânătorii pasionați — care de dimineață porneau la „goană“, iar seara își comentau isprăvile la partide de „préférence“, agrementate de vinuri și licheruri — au fost anume poftiți la Năpădeni — iar după combinațiunile diplomatice ale Nataliței Chirilovna și la alte moșii — „cavaleri“ și doamne, printre care dacă n-au putut fi cu totul excluse matronele venerabile, a predominat însă elementul tânăr — cuconițe de curând măritate și domnișoare de măritat.</p>
                  <p>Ca întotdeauna la sindrofiile boierești, nu lipsea bineînțeles, nici Lemeș lăutarul cu taraful lui.</p>
                  <p>Lemeș era și el, în felul lui, o instituție socială din Basarabia de pe vremuri. Psiholog, el știa să se facă indispensabil la toate petrecerile de boieri, și apărea poate chiar fără invitație la momentul potrivit, oriunde știa că va fi bine primit.</p>
                  <p>Și unde nu era el bine primit în conacurile Basarabiei?</p>
                  <p>Specialitatea lui, afară de muzica de dans, erau cântecele moldovenești, care emoționau mai cu seamă pe boierii bătrâni. Dar el știa la nevoie să execute și în rusește o romanță sentimentală la modă, o șansonetă franceză sau și cuplete, mai mult sau mai puțin spirituale, cu aluziuni la evenimentele de actualitate, și chiar, pentru deliciul cavalerilor și al damelor mai îndrăznețe — producțiuni frivole sau populare, mai mult sau mai puțin „fără perdea“.</p>
                  <p>Dacă matronele adunate își petreceau vremea și ele la cărți sau își exercitau talentele satirice, deplângând decăderea moravurilor la tineretul feminin, cum fac matronele din toate timpurile, acest tineret — iarăși ca orice tineret de la începutul lumii, dacă trebuie să dăm crezare papirusului egiptean de acum cinci milenii, citat de Maspero — nu se lăsa prea impresionat de criticile matronelor.</p>
                  <p>Dansul, cântece în cor, duete și solo, jocuri de societate și vecinicul flirt, mai discret sau mai îndrăzneț, după temperamentul partenerilor, introduseseră o nouă notă în vechiul conac al Năpădenilor.</p>
                  <p>Smaragda Theodorovna, sfioasă, cu toate stăruințele Nataliei Chirilovna, participa prea puțin la aceste distracții și, cu deosebire rămânea refractară la orice încercare de flirt, stând mai mult în cercul matronelor, deși nici nu juca cărți, nici nu dovedea încă talente satirice.</p>
                  <p>De altfel, „cavalerii“ din familiile boierimii din S*** nu-i spuneau nimic. Nivelul lor de educație și de cultură, de rafinare intelectuală era prea coborât pentru ca s-o atragă.</p>
                  <p>În zadar Natalia Chirilovna recomanda atențiunii sale vreun „tip interesant“.</p>
                  <p>Timidă, lipsită de experiență, în fond ea însăși fără multe resurse, și în același timp turburată de aspirațiuni vagi, trezite de amintiri din pension și de literatură romantică, Smărăndița nu găsea măcar vreun subiect de „causerie“ cu acești „tipi“. Nici o atmosferă de simpatie și de atracțiune reciprocă nu se năștea pentru ea în această societate.</p>
                  <p>Dimpotrivă, obligațiunile ce i le impunea situația ei de castelană sau de invitată de distincție în altă casă, parcă o înghețau și-i reprimau orice porniri de sociabilitate.</p>
                  <p rend="center">* * *</p>
                  <p>O experiență a Smaragdiței, cu un „tip interesant“, arătă în curând Nataliei Chirilovna toată inanitatea încercărilor ei în această direcție.</p>
                  <p>Vania Tresnea din Scorțeni, un tânăr moșier — care, alintat ca unicul fiu al unei mari și bogate familii, nu isprăvise nicio școală — își purta trândăvia și deșertăciunea, foarte mulțumit de sine și chiar îngâmfat, prin localurile de petreceri în țară și în străinătate, în goană după senzațiuni puternice.</p>
                  <p>De o bucată de vreme însă el distingea cu atențiunile sale pe Smaragda Răutu.</p>
                  <p>Obez la vârsta de-abia douăzeci și trei de ani, cu buze groase de senzual, el se credea irezistibil și se simțea foarte mândru de solicitările, al căror obiect, grație averii sale, era din partea mamelor de familie cu fecioare de măritat.</p>
                  <p>Dar dânsul nu se grăbea să pună capăt vieții sale de holtei, cu aventurile ei ieftine și cu romanele ei vulgare.</p>
                  <p>În toată Basarabia era vestit echipajul său, cu un negru pe capră și cu superbă „troică“, al cărei arc de înhămat — o „duga“ rusească — purta în față, ca sa fie văzută la sosire, inscripția în litere mari roșii: <hi rend="italic">„Bucurați-vă, fecioarelor! Mirele vine!“</hi> — iar în dos, pentru plecare, în litere negre: <hi rend="italic">„Plângeți, fecioarelor. Mirele s-a dus!“</hi>.</p>
                  <p>Negrul de pe capră avea și el povestea lui.</p>
                  <p>Adus din străinătate, unde fusese ademenit de la un circ pentru un salariu fabulos, el era purtat în triumf pe capra trăsurii, sub nume de „groom“,— și Vania Tresnea era foarte fericit că nimeni altul în Basarabia nu-și putea permite o asemenea exhibiție.</p>
                  <p>Dar după scurtă vreme, bietul negru a fost cuprins de nostalgia altor orizonturi, mai cu seamă fiindcă moldovencele din Scorțeni își făceau numai cruce la orice încercare de galanterie din partea-i.</p>
                  <p>Vania Tresnea numai cu mari sacrificii putu găsi o văduvă de soldat, destul de nenorocită, ca să fie ispi-tită de a-și asuma sarcina de consolare a acestei inimi solitare.</p>
                  <p>Dar la termenul fatal, consolatricea se văzu cu oroare mamă a unui monstru, negru ca funinginea, un adevărat „drac“, după credința ei...</p>
                  <p>Sărmana lehuză, încă însângerată, și-a luat lumea în cap, și nimeni din sat n-a mai putut afla nimic despre soarta ei.</p>
                  <p>„Groomul“ a dispărut în curând și el cu copilul. Stăpânul Scorțenilor n-a mai reușit să-l rețină cu niciun preț.</p>
                  <p>Și lui Vania Tresnea îi plăcea de atunci să se plângă că această pierdere ar fi fost cea mai mare nenorocire în viața lui!..</p>
                  <p>Ivan Nicolaevici Telega nu degeaba vedea în acest tânăr pe reprezentantul tipic al generației de „cimpanzei“ din sânul boierimii basarabene.</p>
                  <p>Și tocmai acestui specimen i-a fost sortit să dezvăluie pentru Smaragdița, „cavalerismul“ tineretului din elita județeană!</p>
                  <p>Frumusețea delicată a doamnei Smaragda Răutu, portul ei mândru, reputația ei de virtute glacială i-au aprins imaginația de „cimpanzeu“.</p>
                  <p>Nefiind în stare să ducă un asediu mai prelungit și mai rafinat, întrucât arta lui de conversație se mărginea la un fel de nechez, încercările lui „de a face curte“ au rămas neobservate.</p>
                  <p>După oarecari preliminări respinse, Vania Tresnea — el! leul saloanelor județene — ajuns repede în stare de fermentație, se hotărî a nu face prea multe „fasoane“.</p>
                  <p>Și încrezut, cum era, în puterea sa de fascinare specifică, și deprins cu „maniera forte“ în dragoste, el spera că o soție prea tânără a unui bărbat prea bătrân nu-i poate opune multă rezistență.</p>
                  <p>Și astfel „cimpanzeul“ își dete măsura.</p>
                  <p>La o sindrofie a Berceștilor din Cerleni, surprinzând pe Smaragdița singură în grădina de iarnă, „cavalerul“ de cavernă se aruncă asupra ei, o apucă cu o mână de talie și, sărutând-o lacom pe gât pe la spatele ei decoltat, își rătăcea cealaltă în explorațiuni îndrăznețe.</p>
                  <p>Ochii îi erau tulburi, buzele groase — vâscoase, gura îi exhala mirosul leșinat de vin stătut.</p>
                  <p>Smaragdița, speriată și prinsă în același timp de un violent dezgust, se smulgea din încleștarea lui, strângându-și corsajul la sân cu ambele mâini.</p>
                  <p>La țipătul ei, Natalia Chirilovna putu veni, din fericire, la vreme pentru a preveni izbucnirea scandalului și a evita represiunea violentă din partea lui Iorgu Răutu.</p>
                  <p>Dar după acest incident era clar, că pentru Smărăndița orice putință de apropiere cu „tipii“ și cu „cavalerii“ autohtoni era exclusă pentru totdeauna.</p>
                  <p>Iar Natalia Chirilovna căzu — în ce privește opera de reeducație a Smaragdiței — într-o grea perplexitate.</p>
               </div>
               <div type="div3">
                  <head>
                     <label>Capitolul XXIII. </label>...Și „cavalerii de cazarmă“</head>
                  <p>Natalia Chirilovna ajunse în cele din urmă la descoperirea că în „tiotia Dusia“, cum o numea ea, pur și simplu, nu e trezită încă <hi rend="italic">femeia</hi>!</p>
                  <p>Altfel ea nu-și putea explica această frigiditate și lipsa capacității de expansiune:</p>
                  <p>— Spune-mi, tușico dulce! — întrebă ea o dată pe această elevă recalcitrantă — ție nu-ți plac bărbații, deloc?</p>
                  <p>Smărăndița deschise mari ochii ei negri, vădit zăpăcită de această întrebare.</p>
                  <p>Natalița nu se lăsă învinsă și începu să-i puie întrebări de o indiscrețiune atât de îndrăzneață, încât această mamă de familie, matrona Năpădenilor, roșită, simțea că i se taie respirația și-i apar lacrimi în ochi.</p>
                  <p>— Dusia dragă, noi sântem femei. Intre noi putem vorbi deschis. Sânt mai mare ca tine, cunosc viața. Nu te uita la babornițele aiestea care miroasă acum a tămâie și fac pe sfintele. Eu le cunosc foarte bine. Iacă, vezi, Maria Ivanovna, care vorbește cu atâta evlavie și parcă în viață ei n-a gustat pe nimeni afară de Fedor Petrovici. Dar cum o vezi, uscată, cu pielea galbenă, lipită de oase, ea nu se mulțumește acum măcar cu Nicolae Nicolaevici. Uite cum nu-l slăbește din ochi pe băiatul cela de douăzeci de ani, parcă vrea să-l mănânce. Are și un fecior în casă, o namilă înaltă de un stânjen, pe care-l cheamă dimineața în iatac, să-i frece picioarele și tălpile, pentru că așa i-ar fi zis doctorul. Dar Anastasia Vasilievna, care a fugit cu băiatul popii și s-a întors, când nu mai avea parale, grea! Bărbatul său i-a dat o bătaie strașnică, dar, la urma urmei, a primit-o de hatârul copiilor. Și acuma uite-te la ea, grasă de curge carnea de pe ea; cugetul n-o tulbură și nu vorbește decât de vremurile bune de altădată și de stricăciunea de astăzi. Dar surorile Ramani cu neamțul lor, de nu știi care din ele îi soție și care-i cumnată?</p>
                  <p>Smărăndița asculta cu spaimă și căuta să fugă cu orice preț de dezvăluirea acestor orori. Dar la cea dintâi ocazie de confidență Natalița revenea asupra subiectului sub altă formă:</p>
                  <p>— Știi, tiotia Dusia dragă, eu țiu la Voronin al meu; e om bun, delicat, drăguț, dar are zece ani mai mult ca mine, și-i cam șubred de sănătate, și vai de mine, când mă gândesc că moș Iorgu e cu treizeci de ani mai bătrân ca tine! Iată, uite, când văd un bărbat așa voinic și frumos ca vărul nostru Steopa, parcă trece un fior prin mine, parcă se prelinge apă rece de-a lungul șirei spinării. Tu nu simți niciodată așa când îți place un bărbat? Nu ți-a plăcut niciodată niciunul? — întrebă ea, ținând strâns în brațe pe Smărăndița, care se smuncea, își punea degetul la tâmpla stingă; apoi își apăsa pieptul cu ambele mâini, parcă sufocând:</p>
                  <p>— Cum poți vorbi așa, Natalițo? — protesta ea, în sfârșit. — Îi păcat, suntem femei măritate; ne bate Dumnezeu; eu sunt și mamă de copii.</p>
                  <p>— Ha-ha-ha-ă ai! Vino să te pup, plod nevinovat! Dar eu nu-ți spun nimic rău. Nu e niciun păcat să stai de vorbă cu un tânăr drăguț, căruia îi placi și tu. Ce pierde bărbatul că ai petrecut câteva clipe mai vesele, mai mulțumite, cu vorbe nevinovate? Dar parcă trăiești mai în plin, îți curge sângele mai iute, inima bate mai tare și apoi... îl îmbrățișezi și pe el mai cu gust! Ha-ha-ha- ha! Stai, nu fugi, nebuno! Și ce folos are să fie pentru copiii tăi, dacă te ofilești și te usuci înainte de vreme? Te prăpădești! N-am să te las să te amorțești așa! — și, ridicându-se, începu să se învârtă, ținând pe Smărăndița în brațe, într-un vals vertiginos.— Tra-la-la, tra-la-la, fetiță dulce a mea!</p>
                  <p>La Boroseni, în casele mareșalului nobilimii județene, conu Petrache Bîrsianu, coana Rosalia insista demult, mulțumită situației ei oficiale, ca să fie invitate, și personagiile din birocrația rusească, și mai cu seamă ofițerii din regimentul de husari încartierat în S***. Aceștia nu numai că aduceau o notă nouă în societatea boierească, dar reduceau elementul autohton la rolul pur decorativ, și, siguri de superioritatea lor, și de dreptul lor la dominațiune, ocupau toată avant-scena. Uniforme strălucitoare, zăngănit de pinteni, parcă impuneau în saloane tonul de galanterie, căruia doamnele regimentului dădeau o nuanță de francheță și îndrăzneală, necunoscută până atunci în societatea moșierilor.</p>
                  <p>Natalia Chirilovna Voronin, după măritiș, ea însăși „damă de cavalerie“, împreună cu alte fete de boieri în situația ei, serveau natural ca o trăsătură de unire între cele două societăți.</p>
                  <p>Desigur, ofițerii erau „cavaleri“ mai străluciți, întrucât galoanele aurite și zăngănitul pintenilor pot da strălucire, — dar viața petrecută prin garnizoane provinciale, în mediul stagnant, în jocuri de cărți, beții, intrigi vulgare, nu putea da rafinare și cultură sufletească prea deosebită de ale autohtonilor, deși poate un lustru exterior mai mare.</p>
                  <p>Smărăndița fu mai curând speriată de oarecari încercări galante, prea puțin elegante, din partea unor lei de garnizoană, și care în ochii ei nu-i ridicau mai sus decât cum era un Vania Tresnea oarecare.</p>
                  <p>Natalia Chirilovna, însă, nu se descurajă în dorința ei sinceră de a da mai multă bucurie și mai mult interes pentru viața „mătușichii“ Smaragda.</p>
               </div>
               <div type="div3">
                  <head>
                     <label>Capitolul XXIV.</label> Vântura</head>
                  <p>În iarna aceea nobilimea din toată Basarabia se pregătea pentru un mare bal, pe care îl dădea, o dată la trei ani, la Vântura, în palatul din mijlocul parcului său fastuos pe malul Nistrului, înainte de alegerea de mareșal gubernial, domnul Stephan Gheorghevici Cazara, candidatul reales de mai multe ori ca reprezentant al boierimii moldovenești.</p>
                  <p>Pentru aceasta ocazie Natalița nu s-a îngrijit pentru Smărăndița numai de toaleta ei de bal, dar a silit și pe conu Iorgu să-și reînnoiască garderoba.</p>
                  <p>După Bobotează, într-o zi plină de soare, care aprindea miliarde de scântei în vestmântul de zăpadă imaculată, de curând lăsată asupra dealurilor din S***, sania încăpătoare a Răuteștilor, cu cei patru cai negri înaintași, în pocnetul de bici al lui Dumitru — monumental ca întotdeauna — zbura spre Onițcani ca să ridice pe Natalia Chirilovna cu soțul ei și a o duce împreună cu stăpânii Năpădenilor la Vântura.</p>
                  <p>Palatul din Vântura, așezat pe coastă, deasupra Nistrului, își înălța spre aleea de intrare, fațada luxoasă, sprijinită pe colonade corintiene, iar latura castelului, îndreptată spre Nistru, se deschidea asupra unei vaste terase, din care cobora spre țărm, o masivă scară de marmoră.</p>
                  <p>Musafirii au fost salutați la sosire de Stephan Gheorghevici și de doamna Paulina Andreevna, după rang și greutate, în josul scării, la ușa de intrare, în vestibul, sau în salon, apoi conduși în apartamentele ce le erau rezervate, iarăși după situația lor socială, de înșiși amfitrionii, de grațioasele lor domnișoare, de tinerii moș-tenitori ai numelui sau de majordomi și menajere. Boierii mai mărunți au fost îndreptați spre găzduire pe la vecini sau chiar în sat, în casele administrației.</p>
                  <p>Smaragda Theodorovna s-a simțit măgulită, când Stephan Gheorghevici, după ce-i sărutase respectuos mina și salutase prietenește pe Iorgu Răutu, i-a condus el însuși în odaia lor, în corpul principal al palatului.</p>
                  <p>Natalia Chirilovna, cazată în altă parte, în curând a străbătut în camera Smărăndiții, a gonit pe Iorgu Răutu, spre a participa, împreună cu Gafița și o subretă a casei, pusă la dispoziție, la toaleta Smărăndiții.</p>
                  <p>Cu buclele de păr negru, care îi încadrau ovalul pur, strălucind de tinerețe, cu ochii negri vii, în rochia ei de mătasă înflorită care cădea deasupra crinolinei ca un clopot elegant, Smărăndița Răutu părea o figurină delicată de Sèvres sărită de pe piedestalul ei de porțelan.</p>
                  <p>Înainte de a se retrage spre a se găti ea însăși, pe când Iorgu Răutu se afla încă în coridor, Natalița șopti „Dusei“:</p>
                  <p>— Astăzi vei face cunoștință cu foarte multe tipuri interesante, care nu seamănă nici cu urșii noștri moldoveni, nici cu cavalerii de cazarmă.</p>
                  <p rend="center">* * *</p>
                  <p>O serie de saloane în anfiladă, strălucind de candelabre numeroase cu lumânări de stearină, erau încheiate cu terasa din dos, transformată în grădina de iarnă, de unde se deschidea o priveliște feerică asupra parcului și a oglinzii de gheață a Nistrului, luminată de mii de lampioane colorate.</p>
                  <p>Intrând în mijlocul mulțimii elegante, Smărăndița se simțea puțin stânjenită alături de silueta greoaie a soțului ei și rușinată de decoltajul care îi dezvelea marmora albă a umerilor și a torsului, încă feciorelnice.</p>
                  <p>Natalia Chirilovna a însoțit-o îndată până la Paulia Andreievna cu care a încrucișat priviri de înțelegere.</p>
                  <p>Doamna Cazara s-a risipit în îmbrățișări și aprecieri măgulitoare:</p>
                  <p>— A-a! Ești fermecătoare, o zână din povești; frumoasă și grațioasă, ușoară ca o silfidă, ai să-mi înnebunești toți cavalerii. Trebuie să dansezi minunat!</p>
                  <p>La un gest timid al Smărăndiței, coana Paulina o întrerupse fără să o lase să spuie un cuvânt:</p>
                  <p>— A! Nu. Trebuie să dansezi. Femeie tânăra ca dumneata, dar este o fericire pentru orișicine să te privească.</p>
                  <p>Doar nu e turc Egor Stepanovici; în vremurile noastre femeile măritate dansează. Dansez și eu. Iată și Cleopatra Constantinovna Brezó, și ei îi place contra-dansul. Am să-ți prezint pe cei mai buni dansatori.</p>
                  <p>Într-o clipă Smărăndița a fost înconjurată de doamne și domnișoare de toate vârstele și de toate culorile, cari după semnalul dat de Paulina Andreievna, se întreceau în admirație, în îmbrățișări și dezmierdări a tinerei castelane din Năpădeni.</p>
                  <p>Smărăndița, amețită și asurzită de fastul ce o înconjura și de primirea ce i se făcea, stătea ca fermecată, nu vedea și nu auzea nimic. Doamna Cazara, luând-o de braț, făcu înconjurul salonului, prezentându-i „cavalerii“ în fracuri negre și în uniforme brodate cu fir de aur,— toți mai mult sau mai puțin decorativi și mulți chiar decorați.</p>
                  <p rend="center">* * *</p>
                  <p>Balul a fost precedat de un banchet, copios și zgomotos, în sunetele orchestrei aduse din Chișinău — taraful, nelipsit, al lui Lemeș, fiind rezervat pentru momentele de expansiune de mai târziu.</p>
                  <p>La masă, Smărăndița, după recomandarea expresă a Paulinei Andreievna, de acord cu Natalia Chirilovna, a fost dusă la braț de o nouă cunoștință, un ofițer de curând transferat în garnizoana din S***, rotmistrul, contele Wladislaw Przewicki, tânăr elegant, cu o coroană de păr blond ondulat și cu o voce insinuantă de bariton.</p>
                  <p>Natalia Chirilovna s-a îngrijit să fie așezată la stânga contelui Przewicki.</p>
                  <p>De cealaltă parte a mesei doamna Cazara urmărea cu simpatie tânăra pereche, pe care o proteja. Conu Iorgu era relegat tocmai la capătul mesei, între două matrone guralive, care stăruiau în laude la adresa Smărăndiței, admirând tinerețea ei, frumusețea ei, grația ei, și insinuând cu prea multă bunătate, că omagiile aduse de cei mai străluciți cavaleri sunt bine meritate, și-și exprimau nădejdea că Egor Stepanovici nu va fi turc și urs, care sa ție ascuns în bârlogul lui din Năpădeni acest giuvaier de frumusețe feminină.</p>
                  <p>În curând însă atențiunea lui Iorgu Răutu a fost atrasă în altă parte.</p>
                  <p>Stephan Gheorghevici Cazara, mareșal al nobilimii de mulți ani, era un tactician subțire, care știuse să-și asigure bunăvoința sferelor înalte; admis la curtea din Petersburg ca șambelan, bine văzut și de guvernator, ca și de generalul comandant al diviziei din Basarabia —pe care i-a așezat la dreapta și la stânga Paulinei Andreevna — el cultiva totodată și pe boierii moldoveni, care de nevoie nu vorbeau decât în limba lor maternă, și chiar pe puținii moldovenizanți, cari nu se sfiau să-și afirme caracterul lor etnic, fără să compromită realitatea lor față de împărăție.</p>
                  <p>Aceștia formau un grup, în frunte cu Alexandru Matveevici Vătruță, un bătrân alb ca zăpada, cu trăsături fine și privire inteligentă, și cu cel mai mare advocat din Chișinău Constantin Dimitrievici Chirilă, un cap de Danton, urât și expresiv, cu o coamă de argint vechi, aruncată la spate. Ei amîndoi aveau sarcina să întrețină pe boierii care nu știau rusește. Însuși Stephan Gheorghevici li se adresa din când în când acestora, cochetând chiar cu frumosu-i graiu moldovenesc.</p>
                  <p>Iorgu Răutu, care avea oarecare trecere printre boiernașii mai mărunți, a fost obiectul solicitudinilor din acest grup, încât s-a putut sustrage sugestiunilor malițioase ale matronelor vecine de masă.</p>
                  <p>Aceasta a fost o mare ușurare pentru el și din alt punct de vedere: îi era cu neputință să participe la conversația generală.</p>
                  <p>Pentru cronicarul acelor vremuri nu e nimic mai greu decât să redea conversația de salon basarabean în primele decade după anexare; din cauza acelorași stratificări de generațiuni, ea se înfățișa ca o adevărată babilonie.</p>
                  <p>Și nimic nu e mai caracteristic pentru acea pustiire sufletească despre care îi plăcea să peroreze lui Ivan Nicolaevici Telega.</p>
                  <p>Basarabia, fiind anexată la împărăția Țarilor înainte de a se fi dezvoltat literatura românească modernă, era natural ca societatea basarabeană să nu fi cunoscut limba noastră literară. Dar ea în realitate nu cunoștea nicio limbă literară — chiar, pur și simplu, nicio limbă omenească.</p>
                  <p>Boierii bătrâni, din generația lui Iorgu Răutu, vorbeau în graiul popular moldovenesc, în care se strecuraseră însă, bineînțeles, termenii tehnici rusești, ca și echivalentele neologismelor din limba noastră literară, încât cu greu putea fi înțeles de românii de peste Prut.</p>
                  <p>Cei tineri, sosiți proaspeți din școlile rusești (de altfel, pe atunci puțini la număr) știau rusește, dar vorbeau cu un accent și o sintaxă care lăsau mult de dorit.</p>
                  <p>Iar generația intermediară, al cărei reprezentant tipic era conul Petrache Bârseanu din Boroseni și care forma majoritatea societății pe vremuri vorbea într-un jargon moldo-rus, care ofensa deopotrivă urechea unui român și urechea unui rus — jargon alcătuit dintr-un monstruos amestec de cuvinte rusești și românești, în doze variabile, cu singura deosebire că atunci când ei își închipuiau că vorbesc rusește, acel lexic era împodobit cu flexiuni rusești, iar in cazul contrar — cu cele românești.</p>
                  <p>De altfel, și rușii pripășiți în Basarabia foarte ușor își însușeau în acest mediu accentul și stilul local, vestit sub denumirea de „dialect basarabean“.</p>
                  <p>Toate aceste limbi, dialecte și jargoane, răsunau în jurul mesei la banchetul din Vântura, pe cari snobii mai pretențioși le mai presărau și cu câte o frântură de fraze franțuzești.</p>
                  <p>Dialogurile într-o asemenea societate, fatal, nu pot fi redate decât în traducere, eu toată silința de a păstra coloritul local.</p>
               </div>
               <div type="div3">
                  <head>
                     <label>Capitolul XXV.</label> Primul duet</head>
                  <p>Smărăndița, așezată la dreapta contelui Przewicki, nesigură de ruseasca ei, se bucura în sinea ei, că accentul pronunțat polonez al acestuia putea acoperi moldovenismele ei.</p>
                  <p>— Să-mi îngăduiți, doamnă,— i se adresă contele, servindu-i în același timp o cupă cu vin, — o întrebare indiscretă. Nu aveți tipul de moldoveancă; sunteți din Basarabia? .</p>
                  <p>— Da. Sunt basarabeancă, aproape n-am ieșit din provincia noastră. Tatăl meu e un mare patriot rus, dar noi sântem toți moldoveni.</p>
                  <p>Contele parcă îi sorbea cuvintele și nu-și ascundea admirația.</p>
                  <p>— Eu aș fi gata să jur că sunteți spaniolă. Nu vă puteți închipui cum semănați cu împărăteasa Eugenia. Am fost o vreme atașat militar la Paris și Majestatea Sa Împărăteasa Eugenia, care are multă simpatie pentru națiunea poloneză a avut grația să mă distingă cu atențiunea ei. Când v-am văzut, am fost izbit de asemănare.</p>
                  <p>Sunteți mai tânără, mai gingașă, mai frumoasă. O-o-o! Un portret în miniatură, flatat, al celeia care e crezută a fi cea mai frumoasă din purtătoarele de coroană. Ați fost la Paris?</p>
                  <p>— Nu,— răspunse Smărăndița, împiedicându-se în vorbă, turburată de aceste excese de admirațiune.— N-am fost în Franța, dar iubesc pe francezi. Am învățat puțin într-un pensionat francez din Chișinău, la madame Carotte.</p>
                  <p>— A! Madame, acest sentiment ne este comun, eu ador națiunea franceză. Trăiți totdeauna la țară, aici, în județ?</p>
                  <p>— În afară de cei trei ani, cât am fost la pension, am stat toată vremea la țară, aici în județ; întâi cu tatăl meu, apoi... — Smărăndița se opri puțin: — ... la Năpădeni.</p>
                  <p>— A! La Năpădeni. Am auzit că aveți o casă frumoasă și o splendidă grădină așezată într-un superb peisagiu, care poate da un cadru frumuseții d-voastră atât de impresionante.</p>
                  <p>Smărăndița nu îndrăznea să ridice ochii din farfurie și nu știa, ce să-i mai răspundă.</p>
                  <p>— A! Doamnă, vă place să stați la țară? — și, fără să aștepte răspunsul, contele își urmă expansiunile: — Și eu admir natura. Departe de convenționalitățile și zbuciumul sau splendoarea falsă a orașelor, în față cu imensitatea domului ceresc, în orizontul larg al dealurilor basarabene te simți mai bun, mai înălțat, mai curat. Si aș fi în stare să trăiesc o viață întreagă în societatea unei femei iubite, a unui suflet înrudit, care te înțelege, te îmbărbătează; altfel — chiar splendoarea naturii te deprimă.</p>
                  <p>Smărăndița, stăpânindu-și confuziunea, a reușit să strecoare:</p>
                  <p>— Am stat puțin în oraș, am fost numai în treacăt puține zile și la Odesa, dar mie mi-a plăcut: teatre, concerte, tovarășe cu care puteam vorbi și citi împreună, discuta.</p>
                  <p>— Dar la țară? — o învăluia contele cu privirea lui entuziastă și cu vocea în care se auzeau admirația și înduioșarea.— La țară nu aveți tovarășe de o vârstă cu Dumneavoastră, nu aveți distracții?</p>
                  <p>— Am pe Natalița, nepoata lui Egor Stepanovici, care vine adesea la noi; apoi sunt câteva familii prin vecini, câteva rude cu care ne întâlnim și...— Smărăndița iarăși se opri puțin...— nu prea am vreme, gospodăria, copiii.</p>
                  <p>— A!—exclamă sugestiv contele și tăcu. Apoi: — Îmi rezervați, doamnă, un vals și cadrilul?</p>
                  <p>— Nu prea am dansat de când am ieșit din pension. Mă tem că am uitat.</p>
                  <p>— O! — zâmbi în răspuns cavalerul.— N-a putut trece o eternitate de când ați părăsit pensionul și sunteți născută pentru dans, prin grația și elasticitatea naturală a mișcărilor dumneavoastră. Pot conta?</p>
                  <p>Smărăndița nu știa ce să spună: nu avea curajul să consimtă, nici energia să refuze. Privirile încurajatoare ale Paulinei Andreievna o intimidau; amuțise și se uita fix în farfurie.</p>
                  <p>Natalia Chirilovna — al cărei „cavaler“, un colonel, solid, de tipul cunoscut în Rusia de pe vremuri sub numele de burbon, interesat mai mult de meniul banchetului decât de conversația cu vecina de masă, nu o împiedica să tragă cu urechea la dialogul din dreapta ei — interveni cu vioiciune, în momentul psihologic.</p>
                  <p>— Mă rog, Wladislaw Stanislawovici, nici nu-ți poți închipui cum dansează mătușica mea — ușoară ca o pană, parcă lunecă în văzduh, o fee, dar numai acuma mocnește, mucezește la țară, unde își închipuie că poate duce viața de matronă bătrână. Contez pe dumneata, conte, s-o deștepți, s-o dezgheți! Nu te lăsa, s-o redai tinereții.</p>
                  <p>— Ah! Doamnă, fericit vă fi le prince charmant qui reveillera cette belle au bois dormant.</p>
                  <p>Smaragdița — ale cărei reminiscențe de pension îi dădeau putința să prindă înțelesul complimentului a fost aruncată într-o confuziune și mai mare. Îi venea să sară și să fugă, cu atât mai mult, cu cât fermecătorul cavaler, ca din întâmplare a atins ușor mânuța ei — retrasă îndată de pe masă, ca arsă.</p>
               </div>
               <div type="div3">
                  <head>
                     <label>Capitolul XXVI. </label>Spicuiri</head>
                  <p>Din fericire, în momentul acesta Stephan Gheorghevici s-a ridicat pentru obligatoriul speech, în fața reprezentanților puterii și ai gloriei împărătești și cu un ușor salut la adresa guvernatorului si a generalului comandant, cochetând cu accentul lui rusesc, a rostit:</p>
                  <p>Doamnelor și domnilor! În numele nobilimii basarabene întregi, credincioasă, fără deosebire de origină, împărăției, supusă și devotată tronului, să-mi dați voie să închinăm paharul nostru în sănătatea Majestății Sale împăratul Alexandru Nicolaevici! Ura!</p>
                  <p>— Urra! — a prins în cor asistența.</p>
                  <p>Când s-a potolit puțin entuziasmul obștesc, se ridică guvernatorul, Hvost-Berezinski, un general scurt și gros, cu un glob rotund cărămiziu pe umeri, cu niște ochi ieșiți din orbite sub stufoasele-i sprâncene, și începu să tune de sub o enormă mustață, cu un glas sonor, dar răgușit:</p>
                  <p>— E-e-e, domnilor, nobilimea este pavăza tronului și temelia, e-e-e, împărăției. Așadar nu are decât, e-e-e, origina pravoslavnică rusească. Cu toții suntem fiii sfintei Rusii și, e-e-e, slugi împărătești. Și Basarabia pusă la hotarul împărăției va rămâne, e-e-e, un zid de oțel. Ridic paharul meu pentru mareșalul nobilimii basarabene, patriotul Stephan Gheorghevici Cazara, și pentru grațioasa lui soție Paulina Andreievna. Ura!</p>
                  <p>— Urrra! — clocoteau comesenii.</p>
                  <p>Orchestra a intonat „tușul“. Doamna Cazara era gata să dea semnalul de sfârșit, când pe neașteptate se ridică încă un orator — un bărbat foarte subțire, cu capul prea mare pentru statura-i mijlocie, dar parcă strivit din lături, cu profilul și mai ascuțit de un nas enorm, înaintat deasupra obrajilor, acoperiți cu o bărbuță rotundă, foarte îngrijită. Era candidatul rival al lui Stephan Gheorghevici, regulat „trântit“ până acuma, dar sigur de viitorul lui, ca reprezentant al vremii — Feodor Feodorovici Carpinschi.</p>
                  <p>Descendent dintr-o veche familie moldovenească, cu multe ramificațiuni și în Moldova de peste Prut, el totuși, slavofil si reacționar fervent, poză ca reprezentant al ideii pan-rusești și formă, împreună cu mulți membri ai numeroasei familii Carpinschi, un fel de clan politic, care-și făcea meritul din lupta pentru rusificarea cât mai grabnică și mai radicală a Basarabiei.</p>
                  <p>Această familie a dat imperiului rus miniștri, diplomați, generali, dar totuși șeful ei n-a putut să câștige voturile nobilimii basarabene, în majoritate încă moldovenească.</p>
                  <p>— Doamnelor și domnilor, — rosti el cu o graseiate pronunțată, — așa cum a spus excelența sa, nobilimea rusă formează temelia împărăției și pavăza tronului, în Basarabia, nobilimii îi incumbă o misiune deosebit de importantă: de a asocia la viață obștească a națiunii ruse această populațiune, de curând emancipată de cătră glorioasa oaste a Rusiei pravoslavnice de sub jugul păgân, populațiune, deși slavă de obârșie, înstrăinată însă de marea națiune mamă, care aduce lumina și triumful crucii creștinilor robiți de semilună. Ridic dar paharul meu pentru glorioasa oaste împărătească și falnicul ei reprezentant, excelența sa domnul general Dubrovin, comandant al diviziunii basarabene. Ura!</p>
                  <p>„Tușul“, urale, zgomote de scaune îndepărtate, și la semnalul dat de Paulina Andreievna banchetul a luat sfârșit.</p>
               </div>
               <div type="div3">
                  <head>
                     <label>Capitolul XXVII.</label> Vârtejul</head>
                  <p>Smărăndița, eschivându-se fără să dea brațul contelui Przewicki, aproape fugea spre capătul sălii, unde Iorgu Răutu, ridicat în picioare, întrecea cu un cap pe cei mai înalți dintre oaspeți; dar în drum a fost prinsă de Paulina Andreievna:</p>
                  <p>Ei, cum ai petrecut, <hi rend="italic">ma chère Mignon</hi>? Nu-i așa că Przewicki e foarte drăguț? Este dintr-o mare familie, și bine crescut, dar a avut oarecari nenorociri, care l-au aruncat între urșii noștri moldoveni. Ce ți-a vorbit? Ți-a cerut să-i acorzi cadrilul? O! Ai să vezi cum conduce, cu el parcă-ți cresc aripi.</p>
                  <p rend="center">* * *</p>
                  <p>Orchestra a intonat un vals. Perechile alunecau în viforul dansului pe parchetul lustruit.</p>
                  <p>Smărăndița, nici ea nu știa cum, fără să poată schimba două vorbe cu Iorgu Răutu, s-a trezit în brațele contelui Przewicki. Stânjenită de această atingere, rușinată de torsul ei dezvelit, deasupra căruia se înclina grațios capul cavalerului, ea parcă nici nu atingea pământul, dusă ca o petală de uraganul delicios; și, răpită de vârtej, i se părea că toate candelabrele se aprind și se topesc în cercuri și dungi de foc.</p>
                  <p>Când orchestra se opri, ea fu silită, ca să nu cadă jos, amețită, să dea brațul contelui, care avu prevederea de a o duce spre scaunul pe care luase loc Natalia Chirilovna — veselă, strălucitoare și delicioasă, exuberantă de viață, zburdalnică, binevoitoare și... complice!</p>
                  <p>Tot restul serii Smărăndița nu avu o clipă de odihnă. Vag simțea ea trebuința de ocrotire a soțului ei, dar în neștire trecea, ca o somnambulă din brațe în brațe, simțindu-se strânsă de un frac sau de o uniformă galonată.</p>
                  <p>După un vals urmă o „polcă“, o mazurcă, un cadril și iar un vals. Și parcă tot mai des se pleca asupra torsului ei dezvelit profilul elegant al contelui polonez.</p>
                  <p>La „<hi rend="italic">cotilion</hi>“ Smaragdița se găsi în primele rânduri cu Wladislaw Przewicki, care diriguia figurile acestui dans complicat.</p>
                  <p>
                     <hi rend="italic">„Messieurs, balancez vos dames! Les dames á droite, les messieurs á gauche. Les dames restent sur place, les messieurs en avant! La chaîne! Tournez, messieurs!“</hi> — și o ghirlandă de perechi urma pe Przewicki cu Smărăndița, din salon în salon, până la terasa din dos, invada sălile laterale, unde domnii mai în vârstă și cucoanele resemnate se războiau la cărți.</p>
                  <p>Smărăgdița abia putea zări o clipă, ca o umbră întunecată figura masivă a lui Iorgu Răutu așezată la ,,préférence“, apoi viforul o răpea mai departe.</p>
                  <p>
                     <hi rend="italic">„Messieurs, tournez! Chaîne de dame! Les messieurs á genoux, les dames en cercle!“</hi>.</p>
                  <p rend="center">* * *</p>
                  <p>Balul s-a isprăvit, spre dimineață.</p>
                  <p>Când dincolo de Nistru, peste câmpia albă a Podoliei, întinsă până la marginea orizontului, s-au aprins zorile, și zăpada a fost însângerată de primele raze de soare, invitații din împrejurimi au plecat direct pe acasă, fără să mai stea la odihnă. Și soții Voronin au preferat două ceasuri de drum de sanie până la Onițcani ospitalității din Vântura, în haosul dimineții de după un bal prea frecventat.</p>
                  <p>Când Natalia Chirilovna și-a comunicat intențiunea soților Răutu, Smărăndița, încă sub impresiunea viforului răpitor, a insistat să plece și ea.</p>
                  <p rend="center">* * *</p>
                  <p>Sania luneca de pe o cupolă pe alta a acestei regiuni de coline virginale.</p>
                  <p>În văi nuanțate de tonuri albastre, coamele apăreau aprinse de soarele ridicat peste orizont.</p>
                  <p>Aerul rece și înviorător parcă alunga oboseala Smărăndiții, care, învelită în blănurile ei, lipită de Natalița, retrăia impresiunile negrăite ale nopții.</p>
                  <p>Dar la Onițcani, unde urma să se despartă de Voronești, Smaragdița deodată se simți prinsă de o oboseală mortală. Palidă, fără niciun pic de sânge în obraz, ea întrebă cu timiditate pe Iorgu, dacă n-ar putea rămânea puțin, pentru odihnă, la Natalița.</p>
                  <p>Conacul din Onițcani, deși comod și cu gust mobilat, nu avea multe încăperi. Totuși Natalița, dându-și seama de starea sufletească a „mătușicăi“ începu, după obiceiul ei, să trepideze de bucurie.</p>
                  <p>— Da! Rămânem numai noi, cucoanele, să ne odihnim! — hotărî ea fără drept de apel.— Iar boierii să fie buni să plece singuri la Năpădeni, iar noi — ha-ha-ha! Venim numai mâine dimineața! Margareta Jozefovna se va îngriji până atunci de copii. Și Tolea,— se uită ea cu înțeles la domnul Voronin, — va ține de urât lui moș Iorgu.</p>
                  <p>Tinerele femei rămase singure, Smărăndița, fără să știe pentru ce, nu și-a putut reține un plâns de copil; și a plâns mult, mult, în brațele Nataliței. Apoi, ca după o descărcare nervoasă, a adormit tot ca un copil; și prin somn surâdea, din când în când suspinând ușor.</p>
                  <p>Natalița îi dezmierda în tăcere, domol, brațul ce i-l aruncase după gât.</p>
               </div>
               <div type="div3" rend="P5">
                  <head>
                     <label>Capitolul XXVIII. </label>Pregătiri de asediu</head>
                  <p>Peste vreo doua săptămâni, spre sfârșitul lui ianuarie, într-o zi când fulgi mari de zăpadă brăzdau tot cerul într-o rețea mișcătoare, Natalia Chirilovna Voronin, abia sărită din sanie, se repezi pe scările caselor din Năpădeni, și, prin irupțiune năprasnică în iatacul Smărăgdiții, o surprinse în fața oglinzii, cu un număr al revistei ilustrate în mână.</p>
                  <p>Deși Smaragdița a închis repede paginile revistei și cu un gest indiferent a aruncat jurnalul, Natalia Chirilovna, abonată și ea la „Niva“, și-a putut da seama că astfel a fost dosit portretul împărătesei Eugenia.</p>
                  <p>— A-a-a! — a surâs ea la aerul vinovat al Smaragdiții. — Tocmai despre el vreau să-ți vorbesc. M-a rugat foarte mult să vin împreună cu el într-o zi la Năpădeni.</p>
                  <p>Smaragdița cu gestul obicinuit. — semn de perplexitate — a dus degetul la tâmpla stângă și s-a trădat astfel încă o dată.</p>
                  <p>Deși nu se pronunțase niciun nume, ea n-a lăsat nicio îndoială că a înțeles despre ce și despre cine este vorba.</p>
                  <p>Îmbujorată, ea abia putu îngăima:</p>
                  <p>— Dar cum vrei să vie? Egor Stepanovici nu poate vorbi rusește, iar <hi rend="italic">el</hi> nu știe moldovenește!</p>
                  <p>Natalia Chirilovna, respirând aerul rece, fără măcar să se dezbrace, acoperită de roua fulgilor topiți, a apucat pe „tușica“ și a început s-o sărute răspicând:</p>
                  <p>— Obrăjelul!.. altul! Fruntea! Năsucul! Bărbia!.. Ochișorii. Unul!.. Altul!.. Așaaa, ștrengărițo! Ce copil ești! S-a și apucat să învețe moldovenește, și nu trebuie să știe mult ca să stea de vorbă cu moș Iorgu. Poate și acum juca pe moldovenește pichetul și écarté, zău. Ha-ha-ha-ha! — și iar sărutări: — Lasă-mă pe mine, știu eu pe moș Iorgu, am să pun la cale totul.</p>
                  <p>— Dar...</p>
                  <p>— Taci, tușică, taci, Dusia dragă. Ce, să ne oftigim noi aici, tot gospodărie și gospodărie! Slava Domnului, ai și pe Margareta Jozefovna, pe Zoița, pe jupâneasa Marghioala și pe manca, și pe dădaca, și pe Gafița, și pe dracu, și pe lacu! Și odată ești tânără în viață! Și veacul femeii e scurt! Eu am douăzeci și opt de ani, și acuși, acuși, trec peste pragul blăstămat al celor treizeci de ani. Nici tu, cu cei optsprezece ani ai tăi, n-ai cine știe cât până să sari peste acest prag!</p>
                  <p rend="center">* * *</p>
                  <p>Contele Przewicki a început, în curând, să frecventeze destul de des Năpădenii; și a găsit, în adevăr, chiar și mijlocul de a conversa cu Iorgu Răutu, într-un fel de limbaj convențional în care contele, spre a fi mai accesibil pentru conu Iorgu, schilodea cu nemiluita limba rusă, iar acesta, din aceleași motive și cu aceeași sârguință, maltrata limba moldovenească: de altfel, vocabularul ce le era necesar pentru schimbul de idei nu trecea cu mult peste vreo doua-trei duzini de cuvinte.</p>
                  <p>Iorgu Răutu se simțea măgulit de atențiunile acestui mare aristocrat, conte autentic, care manifesta multă considerație pentru boierul moldovean și știa să aprecieze gospodăria lui, grajdul lui, ca și iscusința lui la pichet si écarté.</p>
                  <p>Smaragda Theodorovna nu-și analiza stările sufletești. Ea se simțea atrasă de acest tânăr manierat și bine crescut, care a cunoscut saloane de elită și Curțile tuturor marilor capitale din Europa; care știa nu numai să povestească tribulațiunile și episoadele dramatice ale vieții sale agitate, dar să și discute, în formă ușoară și plăcută, chestiuni de modă și de literatură, dezvelindu-și cu acest prilej sentimente înalte și delicate; el reușea chiar să facă și pe Smărăndița să-și biruiască timiditatea și să-și expună naivele sale aprecieri și reminiscențele literare, acumulate în anii de pension.</p>
                  <p>Smaragdița se mira ea însăși și se bucura că-și poate astfel dovedi inteligența ei suplă și vie și un real umor și talent de expunere, cu toată lipsa ei de cultură și de cunoștința mai rafinată a limbii.</p>
                  <p>După asemenea conversațiuni, de cele mai multe ori foarte scurte, Smărăgdița se simțea mai înviorată, mai veselă; starea sănătății ei, fără doar și poate, se îmbunătățea; înflorea în fiecare zi mai mult; părea tot mai frumoasă și chiar mai tânără decât cei optsprezece ani pe care îi număra. Nimeni n-ar mai fi putut crede că e soție și mamă de doi copii.</p>
                  <p>Si totuși, din adâncimile nescrutate și „refulate“ ale conștiinței sale, se ridica o surdă protestare — un sentiment nedeslușit, reprimat îndată, de vinovăție!</p>
                  <p>Nu i se putea reproșa nimic ca mamă. Își îngrijea copiii, îi iubea pasionat, mai cu seamă pe Sonia.</p>
                  <p>Când, prinsă în viitoarea îndatoririlor ei mondene, se despărțea de ei măcar pentru câteva ceasuri, nicio clipă nu-și uita îndatoririle ei de mamă.</p>
                  <p>Ca soție?..</p>
                  <p>Dată fiind deosebirea de vârstă, ea nu-și putea lua asupră-și răspunderea pentru căsnicia cu Iorgu.</p>
                  <p>Doctorul îi ușura cugetul.</p>
                  <p>Și chiar Egor Stepanovici — suflet bun, cu toate pornirile lui, adesea neînfrânate și grosiere — ținea mult la Smărăgdița și, bucurându-se din inimă de rezultatele tratamentului prescris de medicul casei, el nu uita stavila pe care acesta i-o impusese...</p>
                  <p>Absorbit de grijile gospodăriei, simțindu-se întotdeauna de prisos și stânjenit în saloane, Iorgu Răutu, în afară de participarea la vânători, evita alte petreceri mondene. Dar Smărăndița, recunoscută după balul din Vântura ca o stea a elitei sociale locale, era solicitată de toate saloanele boierești din județul S***, și chiar de peste hotarele lui.</p>
                  <p>De cele mai multe ori ea era însoțită, în lipsa lui Iorgu Răutu, de Natalia Chirilovna Voronin, și adesea luată sub aripa doamnelor Cazara, Brezó și a altor cucoane din înalta aristocrație basarabeană.</p>
                  <p>Contele Wladislaw Przewicki era și el aproape întotdeauna nelipsit din saloanele S***-ciene.</p>
                  <p>Foarte repede el ajunse răsfățatul acestor saloane; mamele cu fete de măritat îl alintau, îl supravegheau și-l urmăreau cu cel mai viu interes; frumusețile recunoscute ale județului își risipeau farmecele în fața lui; inimile fecioarelor romantice zvâcneau de nădejde la apariția lui.</p>
                  <p>Contele se strecura prin mrejele, tuturor solicitărilor cu multă eleganță și grație, fără să poată fi învinuit de vreo lipsă de tact. Dar, în același timp, dânsul știa să facă pe Smaragda Theodorovna Răutu să simtă în fiecare moment că o distinge dintre toate.</p>
                  <p>Astfel a trecut iarna.</p>
                  <p>Primăvara, cu începutul muncilor agricole, cu închiderea sezonului de vânătoare, curma și seria balurilor și a recepțiunilor mondene.</p>
                  <p>În anul acela mai cu seama — urmând să se întrunească la Chișinău pe la jumătatea lui mai adunarea trienală a nobilimii provinciale pentru alegerea de mareșal — magnații basarabeni, cu familiile lor s-au și grăbit să se concentreze în capitală, în vederea unui nou „turnir“ între cele două lagăre ale boierimii din „gubernie“.</p>
                  <p>Soții Răutu, rugați cu insistență de Stephan Gheorghevici Cazara și chiar de șeful partidului „moldovenesc“, domnul Chiril Chiriacovici Leon, se pregăteau și ei de drum.</p>
               </div>
               <div type="div3">
                  <head>
                     <label>Capitolul XXIX. </label>Scrisoarea</head>
                  <p>La începutul lui mai Smaragda Theodorovna, gânditoare, stătea pe banca din deal, în parcul Năpădenilor; pământul încă umed respira aromele vieții renăscute; exalațiile straturilor înflorite se amestecau într-o simfonie de miresme, în care dominau liliacul și irișii, — în câmp răsuna cântecul tremurat ai ciocârliei, căruia îi răspundea din parc trilurile pasionate ale privighetorii.</p>
                  <p>Copiii scoși și ei în grădină sub supravegherea Margaretei Jozefovna, văzând pe mama, s-au repezit spre ea, în cap cu favorita Sonia, cu strigătul de bucurie „mămica, mămica“, urmată de micuțul: Tosia, care, neavând încă nici doi ani, se legăna în mers ca un ursuleț.</p>
                  <p>Dar Smărăgdița, după o sărutare fugitivă, parcă enervată, porunci Margaretei Jozefovna să-i coboare în vale. Rămasă singură, ea s-a uitat sfioasă împrejur, apoi scoase din corsaj un mic pătrat de hârtie, îl desfăcu, și îl reciti, parcă înflorată.</p>
                  <p>Era scrisoarea contelui Przewicki, pe oare i-o adusese dimineața Natalia Chirilovna.</p>
                  <p>Smărăndița se oprea de emoțiune asupra fiecărui cuvânt al celei dintâi misive de dragoste, ce i-a fost adresată:</p>
                  <quote>Scumpă doamnă,</quote>
                  <quote>Dacă aveți o umbră de îndoială asupra sentimentului care-mi smulge aceste rânduri, dacă o clipă ați avea bănuieli asupra intențiunilor de care sunt însuflețit, vă rog să aruncați, fără a-l mai citi, acest nemernic petic de hârtie.</quote>
                  <quote>Cred însă că inima nu mă amăgește.</quote>
                  <quote>Cum un pelerin, rătăcit în deșerturile aprinse, își întinde cu nădejde brațele spre viziunea unei oaze din zarea îndepărtată, sunt stăpânit de icoana ideală — cea dintâi licărire de lumină, care a însemnat pentru o clipă bezna singurătății mele.</quote>
                  <quote>E un miragiu sau o realitate?</quote>
                  <quote>Pot avea nădejdea de a alina această inimă înșelată?</quote>
                  <quote>Sunt un nebun, aiurez?</quote>
                  <quote>Adorata mea, numai tu îmi poți da răspunsul!</quote>
                  <quote>Mă îngrozește însă și gândul că ai putea vedea în rugile mele, altceva decât izbucnirea năprasnică de adorațiune.</quote>
                  <quote>Nu cer acum răspunsul. Dar să-mi dăruiești o clipă, o singură clipă, fără prezențe inoportune, pentru ca să-ți pot spune tot zbuciumul meu sufletesc și să depun la dragele tale picioare jertfa vieții mele întregi. Nu semnez aceste aiurări nebune, fiindcă dacă nu mă ghicești, chiar aceasta va fi un verdict de moarte!..</quote>
                  <p rend="center">* * *</p>
                  <p>Brațele Smaragdiței au căzut pe genunchi și ea privea un timp în neștire spre câmpia nemărginită a Podoliei, învelită în zarea albastră.</p>
                  <p>Apoi, aruncând din nou o privire împrejur, se repezi la vale, susținându-și rochia, ocoli la stânga grupul de copii, care se urca pe altă alee a parcului, și se opri numai la țărm.</p>
                  <p>Aici, după ce sări pe piatra de granit, care bara la margine cursul Nistrului, ea aruncă, petec după petec, scrisoarea ruptă în bucățele mărunte. Apucate de vârtejul apei, bietele petale maculate lunecau pe încrețiturile undelor mici, ridicate de adierea ușoara a vântului.</p>
                  <p>Apoi, tot în fugă, ea se urcă spre conac, înconjurând din nou pe copii cu îngrijitoarele lor.</p>
                  <p>În cerdac, Iorgu Răutu, înarmat cu ochelari citea de pe o hârtie lui Alexandru vechilul numele oamenilor care urmau să fie scoși a doua zi la lucru pentru reparația digului din Ciripeni, care suferise de revărsarea apelor de primăvară.</p>
                  <p>— Egor Stepanovici, — l-a întrerupt Smărăndița, urcând scările, — am primit o scrisoare de la Paulina Andreievna care ne roagă foarte mult să venim cât mai curând la Sobrania dvorenilor. Spune că va fi bătălie cumplită la alegerea mareșalului.</p>
                  <p>Iorgu Răutu, privind-o în jos peste ochelari, i-a aruncat cam cu necaz:</p>
                  <p>Știu, frate, îi o adevărată belea! Mi-a trimes vorbă și mie conu Stephan, trebuie să mergem, n-avem încotro, dar mai este vreme.</p>
                  <p>Smărăgdița, oftând, se lăsă în fotoliul de trestie din cerdac, cu un aer de resemnare și tristețe, la care știa că Iorgu Răutu nu poate rezista:</p>
                  <p>— Bine! — răspunse ea cu o voce stinsă, — cum vei vrea matale, Egor Stepanovici!</p>
                  <p>Experiența o învățase că, întotdeauna, cu Iorgu Răutu — temperament violent, care se aprinde la rezistențe sau contrazicere — se poate face orice cu două-trei suspine și cu o privire melancolică, și două-trei lacrimi reținute.</p>
                  <p>Manevra a reușit și de data aceasta. Fără să mai spuie un cuvânt, soțul resemnat porunci lui Alexandru vechilul să cheme îndată pe Dumitru vizitiul.</p>
                  <p>Fața Smărăndiții se însenină. Sub o impulsiune irezistibilă, ea apucă mâna lui Iorgu Răutu, minunat, o sărută și dispăru ca o arătare în ușă. Ajunsă în iatacul ei, ea, îndată a și început să-și pregătească valizele și bagajele, cu ajutorul Gafiței și al jupânesei Marghioala.</p>
               </div>
               <div type="div3">
                  <head>
                     <label>Capitolul XXX.</label> „Gazeta“</head>
                  <p>Iorgu Răutu era prevenit de domnul Alexandru Matveevici Vătruță, „moldovenizantul“, că „Sobrania dvorenilor“ — adunarea nobilimii provinciale — din anul acesta are o importanță deosebită.</p>
                  <p>Alexandru Matveevici Vătruță și Constantin Dimitrievici Chirilă, cei doi reprezentanți ai liberalismului și ai moldovenismului basarabean de pe vremuri, desfășurau cu acest prilej o vie activitate la Chișinău.</p>
                  <p>Și într-adevăr, viața socială a Basarabiei trecea în acea epocă printr-o criză acută.</p>
                  <p>După abrogarea statutului autonom al Basarabiei, după eliminarea limbii naționale din administrație, din justiție, din școli, boierimii moldovene i-a fost hărăzită spre consolație noblețea rusească, împreună cu organizarea „sobraniilor“ de clasă, după tipicul din imperiu — în realitate fără nicio atribuție de real interes obștesc.</p>
                  <p>În aceste condiții Sobraniile dvorenilor se degradau cu timpul tot mai mult, reducându-se la un simplu prilej de intrigi urâte, de ceartă meschină, de dezlănțuire de vanități mărunte și de apetituri grosiere.</p>
                  <p>Rapoartele guvernatorilor către împărat vorbesc cu un nemăsurat dispreț de aceste manifestări ale boierimii degenerate, care număra însă în sânul său pe marii proprietari funciari, purtători de nume istorice, descendenți din dinastiile bizantine.</p>
                  <p>„Era marilor reforme“, inaugurată după războiul nenorocit din Crimeea, nu putea rămânea fără răsunet și în Basarabia sălbătăcită sub regimul de rusificare.</p>
                  <p>Au fost puse la ordinea zilei reglementarea raporturilor agrare, prin desființarea „boierescului“, reforma justiției, serviciul militar obligatoriu, introducerea „zemstvelor“ și a instituțiilor de autonomie locală în orașe și la sate. Aceste probleme atingeau direct interesele tuturor claselor sociale din Basarabia, și deci nu puteau să nu agite și apele stagnante ale vieții provinciale, dând un deosebit interes așteptatei „Adunări a nobilimii“.</p>
                  <p>Cei doi șefi ai liberalismului moldovenesc nădăjduiau că cel puțin cu acest prilej va sufla aerul de renovare în Basarabia, deșteptând aci viața socială și intelectuală.</p>
                  <p>La sosirea caleștii încăpătoare a Răuteștilor la Chișinău, chiar de la bariera Orheiului se putea observa în străzile largi, și de obicei pustii, o animație deosebită.</p>
                  <p>La colțuri de stradă se vedeau grupuri de populație urmărind cu interes trăsurile baroce, care soseau din unghiurile cele mai prăpădite ale Basarabiei, și care, alături de echipajele de lux recent importate, apăreau ca rămășițe deluviale. „Troici“, perechi de „trotteuri“, mârțoage fosile, cadrigii si „țuguri“ de patru și șase cai înaintași, se încrucișau și mișunau în toate părțile, dând impresia de pitoresc și de agitație obștească.</p>
                  <p>Pe terasa hotelului „Paris“ în fața „bulevardului“ soții Răutu au fost salutați, cu respect și simpatie jo-vială, de vestitul proprietar al hotelului, Gaspar Gasparovici Nazarian, care era un factor al vieții publice basarabene, asupra căruia un cronicar al acestor vremuri nu poate trece.</p>
                  <p>Pe atunci nu apărea la Chișinău niciun ziar.</p>
                  <p>Gaspar Gasparovici, mai multe decenii, singur avea misiunea de a satisface trebuințele de publicitate și de publicistică ale provinciei.</p>
                  <p>Spiritual, prietenos și cu minte ageră, el era bine văzut și bine primit în toate cercurile societății Chișinăului, — și, în același timp, se ținea în contact zilnic cu toată boierimea provincială, pe ai cărei fruntași îi găzduia, când veneau în capitala provinciei, și cu plăcere le făcea comisioanele cu care îl însărcinau când nu puteau veni; și pe toți îi sfătuia, îi informa și-i îndruma, chiar fără să fie rugat.</p>
                  <p>Peste tot era populară figura expresivă a acestui om mic de statură, cu un barbișon ascuțit <hi rend="italic">a la</hi> Napoleon III, cu craniul luciu, fără un fir de păr și cu ochii vii și pătrunzători. În fiecare dimineață — cu o șapcă de stofă groasă în cap iarna și cu o panama vara — el se așeza pe terasa hotelului și nu lăsa să treacă, fără o frântură de conversație prietenească, pe niciun trecător cunoscut. Și cine nu-i era cunoscut?</p>
                  <p>— A-a-a, Fedor Ivanovici! — exclama el la vederea vreunui cetățean respectabil al capitalei basarabene, — câte veri și câte ierni nu te-am mai văzut? Ce mai faci? Sănătos? Voinic? Dar Elena Vasilievna? Dar Maria Petrovna? Și cum e Constantin Ivanovici? Și-a vândut moșia? Și-a măritat fata? Sânt mulțumiți de ginere? Au adus o guvernantă? Stepanida Ivanovna l-a prins pe Petru Petrovici cu bona? He-he-he!</p>
                  <p>În puține minute cetățeanul descărca tot ce ar fi văzut, auzit sau închipuit. Materialul astfel adunat pe terasă, aflat de la clienții hotelului veniți din provincie sau din corespondența lui pentru comisioane și sfaturi, era triat, selectat, combinat, dezvoltat, înflorit, într-un cuvânt — suferea o prelucrare literară și artistică. Caspar Gasparovici era un om de talent!</p>
                  <p>Seara, la apariția lui la clubul dvorenilor, el era întotdeauna primit cu ovațiuni; și cei mai încăpățânați jucători de cărți își părăseau mesele și-l înconjurau pe Caspar Gasparovici, căruia i se ofereau imediat țigări, un pahar de vin sau de licheur, la o tradițională cafea turcească, în fața căreia putea ședea ceasuri întregi.</p>
                  <p>Și atunci Gaspar Gasparovici își revărsa tezaurul de noutăți, de anecdote, de zvonuri și supoziții sau sugestiuni, întotdeauna într-o formă spirituală, și chiar, briliantă, fascinând pe ascultători și ținându-i suspendați în așteptarea unei concluziuni picante.</p>
               </div>
               <div type="div3">
                  <head>
                     <label>Capitolul XXXI.</label> Două conciliabule</head>
                  <p>Iorgu Răutu a putut fi, astfel, bine documentat asupra situației, în ajunul adunării nobilimii.</p>
                  <p rend="center">* * *</p>
                  <p>Această situație era în adevăr paradoxală și impunea guvernatorului, generalul de infanterie Apolon Apolonovici Hvost-Berezinski, o grea sarcină si un neobicinuit efort intelectual. În biroul său, din locuința sa privată, el a chemat atunci în ajutor pe consilierul intim al tuturor predecesorilor săi din ultimele decenii — un funcționar, al cărui patriotism rusesc era cu atât mai fierbinte, cu cit trebuia sa fie uitată origina lui moldovenească — Ivan Ivanovici Covată, un tip parcă desprins din paginile lui Gogol, dintre aceea pe care marele ucrainean i-a botezat prin eufemism „bot de oală“.</p>
                  <p>Acesta a pus în fața generalului pe masă un dosar gros, cu rapoarte confidențiale din ultimii ani.</p>
                  <p>Și generalul, care prin firea lui epicuriană se simțea așa de bine până în acest moment, în mijlocul aristocrației locale, acuma cu teroare citea din vestitul raport al nu mai puțin vestitului consilier de curte Somov (<hi rend="italic">Document real!</hi>), cum această ospitalieră și docilă aristocrație a fost pe vremuri caracterizată în acte oficiale:</p>
                  <p>„Origina comună și educația asemănătoare a moldovenilor face ca moravurile lor sa fie foarte deosebite de moravurile popoarelor cu idei sănătoase...</p>
                  <p>Pornirea dvorenilor moldoveni de a se sprijini reciproc împotriva rușilor, pentru cari nu simt decât ura; — aversiunea lor de a se supune legilor fundamentale ale imperiului îi duce la o conspirațiune tacită spre a ascunde situația reală din provincie...</p>
                  <p>Exclusivismul lor față de funcționarii ruși și favoritismul față de cei moldoveni, îi face să proslăvească Moldova, tăinuind că acolo domină numai dreptul celui mai tare împotriva legilor divine și omenești, exploatarea nemiloasa a statului în folosul exclusiv al boierimii...“.</p>
                  <p>Instrucțiunile recente primite din Petersburg dezveleau în același timp intențiunile guvernului imperial de a realiza în Basarabia reforma agrară mult mai largă, ca în restul Imperiului, atât pentru a slăbi boierimea, cât și pentru a asigura simpatiile țărănimii pentru regimul rusesc.</p>
                  <p>— Domnule Covată, cum crezi dumneata, e-e-e, putem noi pune la cale așa ceva, e-e-e, demonstrație de credința către Majestatea sa împăratul din partea nobilimii, adică, e-e-e, un gest cavaleresc, e-e-e, îi dăm și sufletul, e-e-e, și moșia, cât vrea. Putem aranja noi un fason de acestea? A?</p>
                  <p>Și generalul își aținti ochii bulbucați asupra lui Covată.</p>
                  <p>Acesta arăta prin toată atitudinea lui că se topește de admirație și de respect pentru șeful său.</p>
                  <p>— La poruncă, excelența voastră! S-ar putea pune la cale, să șoptim un cuvânt domnilor Vătruță sau Chirilă. Și aceștia vor ști să învârtească pe Chiriac Chiriacovici Leon și pe Stephan Gheorghevici Cazara.</p>
                  <p>— Ce? Cum? — tună răgușit generalul, sărind în picioare, și chiar sprâncenele lui stufoase se zburliră: — Vătruță? Chirilă? Acești francmasoni? Acești nihiliști? Acești separatiști?</p>
                  <p>Admirațiunea, devotamentul și respectul lui Covată parcă îl anihilau; și, contractându-se în colac, el îndrăzni totuși să obiecteze:</p>
                  <p>— La poruncă, excelența voastră! Dar n-am putea găsi pe nimeni altul pentru așa ceva.</p>
                  <p>— Cum? Dar acești patrioți și ruși de sânge sau de suflet ca Fiodor Feodorovici Carpinschi, Aristide Nicolaevici Brezó, în sfârșit — baronul August Ferdinandovici Holstorm?</p>
                  <p>Covată se subție, scăzând la a patra parte din volumul său normai; totuși îndrăzni să insiste:</p>
                  <p>— La poruncă, excelența voastră! Tocmai așa, excelența sa Fiodor Feodorovici Carpinschi, măria sa domnul șambelan Aristide Nicolaevici Brezó, domnul baron August Ferdinandovici Milbrey von Pfälzer-Gröner zu Holstorm sânt mari patrioți, supuși, credincioși și devotați Majestății Sale Imperiale Țarul Alexandru Nicolaevici, dar sânt boieri mari, foarte mari, și urmează să piardă până la două treimi din moșiile lor. Și cum excelenta voastră știți, în toată împărăția boierii mari, adevărații magnați, se cam ridică împotriva milostivelor reforme ale Majestății Sale Imperiale Țarul Alexandru Nicolaevici — ei spun că reforma agrară ruinează nobilimea și răzvrătește gloata, că o îndeamnă la trândăvie, că prăpădește agricultura și că boierii noștri vor pierde și mai mult ca magnații din Rusia.</p>
                  <p>Generalul cade în fotoliul său și o bucată de vreme îl fixează uluit pe acest model de funcționar, „eminența griză“ a tuturor guvernatorilor basarabeni de pe vremuri.</p>
                  <p>Atunci? Să mă ploconesc eu acestor răzvrătiți, acestor tulburători, separatiști? A! Am să-i turtesc pe toți în corn de berbec,— răcni răgușit guvernatorul — prototipul administratorilor cu „mână de fier“.</p>
                  <p>La poruncă, excelența voastră! Lăsați! N-avem nevoie să ne ploconim înaintea nimănui. Doar un mic meșteșug, așa ceva se aranjează...</p>
                  <p rend="center">* * *</p>
                  <p>Chiar în acest moment, în biroul iui Constantin Dimitrievici Chirilă, cei doi „răzvrătiți și separatiști“ stăteau la sfat.</p>
                  <p>Ei erau pe atunci dintre acei prea puțini moldoveni din Basarabia care, trecând prin universitățile rusești, suferiseră influența curentelor de idei care agitau societatea din Imperiu, fără să piardă în același timp sentimentul de solidaritate națională românească.</p>
                  <p>De față se găsea și Ivan Nicolaevici Telega din Cemeleuți, mizantropul județului S***.</p>
                  <p>Alexandru Matveevici Vătruță, gânditor, ciocănea încet cu degetul pe masă, vorbind domol și măsurat:</p>
                  <p>— Nu putem face nimic fără domnii Leon și Cazara, — declară el,— din spirit de opoziție împotriva elicei familiei Carpinschi, ei moldovenizează și bat în struna liberalismului și a progresismului.</p>
                  <p>— Ho-ho-ho! — izbucni sardonic, strâmbându-și buzele senzuale Ivan Nicolaevici.— Acești latifundiari? Dar reforma agrară le va croi în ferfenițe latifundiile; instituțiunile de autonomie locală vor ridica greutatea specifică a țărănimii și a micii burghezii în defavoarea nobilimii; lor nu le prea poate conveni nici serviciul militar obligator, nici reforma judiciară, cari aduc o gravă atingere privilegiilor străvechi. Nu fiți copii,— încheie dânsul.</p>
                  <p>Constantin Dimitrievici își purta coama de argint vechiu alergând de la un colț la altul al biroului:</p>
                  <p>— Dar Cazara vrea sa fie mareșal! — striga marele advocat al Basarabiei.— El nu poate fi ales fără sprijinul boierinașilor, pe care reforma agrară îi atinge mai puțin, iar celelalte reforme sânt în interesul lor; apoi avem și noi câțiva prieteni. Carpinschi pune toate în mișcare tocmai spre a-și întări pozițiile față de reforme.</p>
                  <p>— N-aveți grijă! — își reluă firul, indomptabilul <hi rend="italic">Negru</hi>.— în privința reformelor troglodiții noștri de toate colorațiunile se vor înțelege de minune; dar cu toții vor asculta smirna poruncile lui Hvost. Boierimea moldovenească e moartă — puteți să-i cântați prohodul: finis Basarabiae!</p>
                  <p>— Dar e o clasă dominantă! — nu se astâmpără Constantin Dimitrievici.— Nu-i poate bate din picior orice Hvost.</p>
                  <p>— Eroare, amice, mare eroare! — se ținea și mai dârz <hi rend="italic">Negrul</hi>. — De când și-a vândut dreptul de primogenitură — nu pentru un blid de linte, pe acesta i l-a luat birocrația imperială cu clientela ei, ci pentru petece de pergament și pentru tinichele colorate — și de când a intrat și ea însăși în clientela de categoria a doua a acestei birocrații, boierimea noastră nu mai e nici <hi rend="italic">dominantă</hi>, nici măcar clasă. Ce fel de clasă poate fi — înțelegeți odată! — strânsura fără niciun suflet, în care două generații succesive nu se pot înțelege în aceeași limbă, ci se deosebesc mai mult între ele decât triburile de la Antipozi? Boierimea moldovenească a pierdut — și tocmai în vremea când aceasta a fost mai necesar — conducerea socială în Basarabia, acel <hi rend="italic">leadership</hi>, care singur poate justifica acumularea de avere și o situație socială privilegiată. Ea s-a înstrăinat cu desăvârșire, — deveni elocvent și patetic mizantropul nostru.— Ea s-a înstrăinat cu desăvârșire de masele țărănimii, care în truda ei milenară, zidind în adâncimi viața, cum generațiile polipilor de corali construiesc continente, a fost izolată, prin stratul impermeabil de cultură străină și neasimilată, de orice rază de lumină. Așa numita rusificare a Basarabiei, nu este decât un lung proces de sălbătăcire și pustiire sufletească! În această situație boierii noștri nu-și pot permite luxul unei atitudini demne — sânt sortiți să ajungă o turmă abjectă și servilă în slujba oricui ține biciul în mână. Consecințele nu numai pentru starea ei morală și intelectuală, dar și pentru cea materială, nu pot fi decât tragice. Nu contați dar pe această mortăciune!</p>
                  <p>Nici oratorul nu putea ști atunci cât de profetice erau vorbele lui: până la sfârșitul veacului, boierimea moldovenească din Basarabia pierdea nouăzeci la sută din moșiile ce-i rămăsese după reformă; complect ruinată, ea a format acea pepinieră de „zimbri“, care înspăimântau Rusia și dintre care se recrutau conducătorii „Ligii adevăraților ruși“, pogromiștii și stâlpii obscurantismului intransigent și... slugarnic...</p>
               </div>
               <div type="div3">
                  <head>
                     <label>Capitolul XXXII.</label> Preliminarii</head>
                  <p>În așteptarea zilei hotărâtoare, atât Fiodor Feodorovici Carpinschi, în palatul său din strada Moscovei, cit și Stephan Gheorghevici Cazara, în strada Căușani, țineau casă deschisă și masă pusă pentru partizanii lor.</p>
                  <p>Agenții ambelor partide făceau o vie propagandă între boierii veniți din toate colțurile provinciei, foarte dezorientați în fața evenimentelor și a problemelor la ordinea zilei.</p>
                  <p>Cei mai mulți profitau de ocazie și, fie din indiferență, fie din instinct de conservare, făceau act de prezență în ambele lagăre și asigurau pe ambii rivali de concursul lor necondiționat.</p>
                  <p>Baronul Gulfstream clocotea, ca un cazan sub presiunea de zece atmosfere, și în calitatea lui de stâlp al partidului patrioților adevărați ruși, la fiecare pas provoca la duel pe cei bănuiți de lipsă de loialism și de tendințe moldovenizante.</p>
                  <p>El perora cu vehemență în restaurante, la club, în stradă, se încăiera cu opozanții, și în exploziunea pat-riotismului său neînfrânat, lăsa aproape toate localurile publice fără oglinzi și pe mulți chelneri cu capete sparte.</p>
                  <p>Conu Petrache Bârsianu profita de ocazie ca să-și afirme talentul oratoric, interpelând pe fiecare dvorean, oriunde-l întâlnea:</p>
                  <p>— Eu vă întreb, <hi rend="italic">gospoda, cuda mî idiom?</hi> Aceasta <hi rend="italic">polojenie</hi> este <hi rend="italic">nevânosima</hi>, nași moșii <hi rend="italic">dărămaițea</hi>, noi ne <hi rend="italic">răzorim</hi>! suntem <hi rend="italic">vernopodani</hi>, talpa tronului. <hi rend="italic">Cuda mî idiom, gospoda?</hi> — zbiera dânsul, nemaiștiind el însuși în ce limbă vorbește.</p>
                  <p rend="center">* * *</p>
                  <p>Pentru partida moldovenească propaganda a fost dusă cu multă discrețiune.</p>
                  <p>Afară de Costea Ursu din Măcărenci, poreclit „geambașul“ atât pentru fața lui smeadă, cit și pentru patima pentru cai care îl ruina, nimeni din adepții lui Stephan Gheorghevici Cazara nu se încumeta să ție piept manifestărilor exuberante ale baronului Gulfstream.</p>
                  <p>Dar cu atât mai multă tenacitate se desfășura lupta acoperită prin saloane, ca și prin intervenții la cucoanele boierilor îndoielnici sau șovăitori.</p>
                  <p>Smaragda Theodorovna Răutu a primit și ea vizita șefului real al partidului moldovenesc, Chiril Chiriacovici Leon, cunoscut ca „Metternichul“ Basarabiei — om blând ca înfățișare, care vorbea încet și domol, aproape în șoapte, fără să ridice vreodată vocea, numai din când în când fulgerări de ochi negri trădând o voință de fier, râsul lui ascuțit, aproape feminin, ciudat, adesea, înspăimânta pe convorbitorii săi, ca o amenințare. Pentru boierii moldoveni supărarea lui Chiril Chiriacovici, de altfel, însemna lipsa de orice protecție.</p>
                  <p>— Sărut mâna, coniță, — a salutat el de la intrare pe Smaragda Theodorovna, și cu toată vârsta lui i-a sărutat cu mult respect mâinile.</p>
                  <p>Smaragda Theodorovna, puțin jenată și în același timp măgulită, și-a exprimat mulțumirea de a vedea pe Chiril Chiriacovici.</p>
                  <p>— Stau chiar aici la hotel și am aflat că ați sosit cu conu Iorgu, pe care nu l-am mai văzut de mult; și-mi aduc aminte cu atâta plăcere de ceasurile pe care le-am petrecut la dumneavoastră la Năpădeni, încât am ținut să vă bat la ușă aici, la Chișinău, și să am vreo două vorbe cu dumnealui. Vin vremuri grele pentru noi, moldovenii. Avem nevoie să mai stăm la sfat ce și cum îi de făcut. Că sânt mulți din boierii noștri moldoveni, care sânt sau prea hâtri sau prea tembeli. Și socot că și cuconițele noastre sânt cam de vină — hi-hi-hi! — le amețește cinstea pe care le-o fac cinovnicii cei mari înainte de alegeri; Hi-hi-hi! Și mare păcat îi râvna aiasta a moldovencelor noastre pentru cinovnicii aduși de vânt, cine știe de unde.</p>
                  <p>Sub privirea atentă a lui Chiril Chiriacovici, la râsul lui, Smărăndița a simțit ca un fel de fascinare și spaimă. Cam palidă în zilele din urmă, ea și-a simțit deodată obrajii fierbinți, și apoi inima parcă i s-a oprit.</p>
                  <p>— Dacă am avea,— a căutat s-o liniștească Chiril Chiriacovici, care i-a observat emoțiunea,— dacă am avea multe boieroaice moldovene ca matale, ar merge strună și boierii. Mai stați multă vreme aici?</p>
                  <p>— Până după Sobrania; Egor Stepanovici cu greu a lăsat moșia pe vremea aiasta.</p>
                  <p>— Da-da-da! Ați văzut pe coana Paulina Cazara? M a întrebat despre matale.</p>
                  <p>— Am venit așa pe neașteptate! Egor Stepanovici n-a vrut să mă lase singură la Năpădeni. Apoi pe vremurile aiestea trebuie să fie casa plină la Paulina Andreievna, și nu știu cum să n-o supăr. Trebuie să aibă acuma griji peste cap.</p>
                  <p>— O! cum se poate! Ți-i nașă și ține grozav la matale. Spune la toată lumea, că nu este în Basarabia altă duduie tânără și frumoasă, așa de cuminte și bună gospodină ca matale. Păcat! Ai s-o superi, apoi când va afla că ești pe aicea, tot are să te poftească, și nu e bine să nu-i fi călcat peste prag până atunci.</p>
                  <p>Astfel Smaragda Theodorovna s-a trezit prinsă în vârtejul mondenității Chișinăului. Sub patronajul Paulinei Andreevna, ea fu peste tot primită cu admirație — nu numai pentru frumusețea ei, dar și pentru tactul, demnitatea și modestia cu care știa să se poarte în acest mediu, pe care, pe vremea ei de pension, abia-l putuse întrezări ca orfană săracă în casa câtorva colege.</p>
                  <p>Smărăgdița, de altfel, se aruncă cu plăcere în vârtejul petrecerilor. Ea plecase din Năpădeni pentru a fugi de contele Przewicki — și cu spaimă constată că ar trebui mai curând să fugă de ea însăși —de tainicele ispite cari îi turburau cugetul.</p>
                  <p>Saloanele Chișinăului îi dădeau cel puțin rare momente de uitare de sine.</p>
                  <p>Își înțelegea și obligațiunile, pe care i le impunea primirea mai mult ca prietenească în saloanele „moldovenești“.</p>
                  <p>Fără să-și permită dar o intervenție fățișă la Iorgu Răutu, care era ferm convins că aceste treburi „nu sânt pentru un cap de femeie“, ea, dând urmare sugestiunilor lui Chiril Chiriacovici, a putut și de această dată să aplice cu succes tactica ei obicinuită, pentru ca, fără să atingă amorul propriu al soțului și fără să-i ceară nimeni direct, să-i sugereze atitudinea și acțiunea dorită.</p>
                  <p>Toate simpatiile lui Iorgu Răutu erau, firește, de partea „partidei moldovenești“. Dar dânsul, ca și mulți dintre boierii moldoveni de atunci, era speriat de zvonurile asupra reformei agrare, iar partida „Carpinschi-neștilor“ știuse a insinua pe sub mână că triumful partidei moldovenești poate determina, ca reacțiune și rep-resiune, o aplicare mai drastică a normelor de expropriere.</p>
                  <p>O șoaptă la ureche de la om la om semăna nădejdea ca numai acea partidă, ca rusofilă, poate găsi sprijin la Petersburg și îndulci reforma pentru Basarabia.</p>
                  <p>Iorgu Răutu se zbătea, astfel, și dânsul — între palatul din strada Moscovei (ceea ce și provocase, probabil, vizita amintită a lui Chiril Chiriacovici Leon) și cel din strada Căușanilor. Deși, în nedumerirea lui, el nu-și angajase încă cuvântul nici într-o parte, diplomația savantă a Smaragdiții puse însă capăt oricăror îndoieli ce ar fi putut avea.</p>
                  <p>Dintre ceilalți „peripateticieni“ care acceptau cu dezinvoltură ospitalitatea copioasă în cele două palate, cei mai mulți nu se sfiau să jure credință în ambele lagăre, asigurându-le de votul lor.</p>
                  <p>Numai Vasile Petrovici Bartic, deși în fiecare zi putea fi văzut și în strada Moscovei ca și în cea a Căușanilor, nu ascundea că vine numai în scopuri gastronomice, și lăsa carieră liberă malițiozității sale adesea brutale.</p>
               </div>
               <div type="div3">
                  <head>
                     <label>Capitolul XXXIII. </label>Habemus Papam!</head>
                  <p>În ziua de deschidere a Sobraniei, afluența dvorenilor a fost mai mare ca de obicei.</p>
                  <p>După „molebenul“ (tedeum) de rigoare la „Sobor“, boierii s-au adunat în salonul cel mare al palatului nobilimii. Guvernatorul, Excelența Sa Apolon Apolonovici Hvost-Berezinski, ca reprezentant al Maiestății Sale Țarului, a adresat Sobraniei celebrul său discurs — același pe care îl pronunța, fără multă variație, ori de câte ori era silit să ia cuvântul.</p>
                  <p>— Domnilor dvoreni... e-e-e-e... ca reprezentant al împărăției, e-e-e... țin să vă salut, e-e-e!.. Nobilimea este pavăza tronului și e-e-e... temelia împărăției. Așadar, e-e-e-e... nu are decât originea pravoslavnică rusească... e-e-e cu toții sântem, spun cu tărie... e...e...e... vrasăzică, fii ai Sfintei Rusii, și vrasăzică, e...e...e... slugi împărătești, e...e...e... Basarabia pusă la hotarul Sfintei Rusii... e...e...e... Dumneavoastră ca dvoreni, e...e...e... să stăm cu toții ca un zid de oțel. În numele Maiestății Sale Imperiale Țarului Alexandru Nicolaevici declar Sobrania deschisă și e...e...e... vă urez spor la muncă. Vă veți face datoria, justificând încrederea Majestății Sale Imperiale în e...e...e... în credința și spiritul de jertfă a nobilimii, și veți răspunde de înaltul apel ce vi se adresează, e...e...e... în acest moment solemn, istoric. Așadar, să trăiască Majestatea Sa imperială Țarul Alexandru Nicolaevici. Ura!</p>
                  <p>— Urrra!.. Vivat! Să trăiască? — au răspuns în cor boierii.</p>
                  <p>După plecarea guvernatorului, fotoliul preșidențial a fost ocupat de Stephan Gheorghevici Cazara. Dar acesta, după încheierea formalităților, s-a ridicat cu o deosebită solemnitate și a propus ca:</p>
                  <p>— În vederea acestui moment solemn și istoric, cum a declarat Excelența Sa, întrucât urmează o alegere care va avea o deosebită însemnătate și pentru care trebuie să ne dezbrăcăm de orice considerațiuni personale sau de coterie, rog Adunarea să hotărască să fie prezidată de prințul Spiridon Spiridonovici Vatați, al cărui nume și situație, ca și respectul general de care se bucură, vor fi chezășia unor hotărâri înțelepte și patriotice.</p>
                  <p>— Rugăm, rugăm! — s-a auzit în toate părțile: — Vivat!</p>
                  <p>Pe tribună s-a urcat un domn bătrân, cu o barbă albă foarte decorativă, cu trăsături fine, desprins parcă din portretul vreunui împărat bizantin, la care, de altfel, se unea genealogia familiei.</p>
                  <p>— Onorată, Adunare! Vă mulțumesc pentru cinstea pe care mi-o faceți: Sânt mândru de a prezida această sesiune a nobilimii basarabene, ale cărei hotărâri vor avea urmări de mare însemnătate. Să trecem dar la lucrările de la ordinea zilei.</p>
                  <p>Dar „lucrările de la ordinea zilei“' au fost expediate cu o repeziciune vertiginoasă. De altfel, chestiunile cele mai importante au fost: votul unor subvențiuni pentru „pensionatul nobilimii“ de lângă „gimnaziul regional“ și stăruința pentru a grăbi construcția liniei ferate care urma să lege Chișinăul cu Odesa...</p>
                  <p>După sfârșitul acestor lucrări, urma să se procedeze la alegerea de mareșali — interesul real al Sobraniei.</p>
                  <p>Dar, pe neașteptate, a cerut cuvântul Constantin Petrovici Cașmir din Țelina, în județul S***, un boier relativ tânăr, care până atunci nu prea se amesteca în treburile dvorenești.</p>
                  <p>Cuvântarea lui a căzut ca un trăsnet asupra adunării — mai întâi, prin faptul că a avut îndrăzneala de a cere de la candidați declarații programatice, apoi prin îndrăzneala și mai mare de a fi vorbit românește!</p>
                  <p>— Boieri Dumneavoastră! — grăi răspicat Constantin Petrovici.— În ceasul acesta nu vă puteți mărgini numai să cinstiți prin alegeri pe un fruntaș al Domniilor Voastre. Cel ales va fi purtătorul de cuvânt al Domniilor Voastre — ai Basarabiei — fiindcă astăzi în Basarabia numai Domniile Voastre aveți dreptul de a grăi. Trebuie dar neapărat să știm: ce va vorbi și ce va înfăptui în numele nostru, în numele norodului nostru, alesul Domniilor Voastre. Se pregătesc mari și multe primeniri în legiuirile împărăției — toate așezămintele urmează sa fie zidite din nou pe alte temelii. Boieri Dumneavoastră! Să fie dar buni boierii, cari râvnesc la cinstea de a fi stegari ai Basarabiei, să ne spună ce cred Domniile lor despre desființarea boierescului, și cum trebuie să se facă aceasta? Așijderea, cum socot Dumnealor că ar trebui întocmită cârmuirea satelor, a târgurilor, a ținuturilor și a guberniei? Precum, și cum urmează a se orândui dregătoriile și judecătoriile țării? Numai după aceasta vom ști și noi cine este vrednic de a grăi în numele nostru și ai norodului nostru...</p>
                  <p>A urmat o tăcere înghețată.</p>
                  <p>Chiar și „baronul Gulfstream“ numai peste câteva minute s-a priceput să urle:</p>
                  <p>— Trădător! Separatist! Vândut jidanilor! Afară cu el! La duel american!..</p>
                  <p>Boierii însă tăceau.</p>
                  <p>Erau cuprinși de spaimă? Le impunea curajul civic? Aduceau involuntar omagiul jertfei de sine?</p>
                  <p>Cine știe? Poate că și toate acestea împreună.</p>
                  <p>Cu acest prilej însă Alexandru Matveevici Vătruță dovedi talentul său de tactician. Folosindu-se de confuziunea produsă, el salvă situația, ridicându-se deodată pentru a declara că socoate necesară, înainte de alegeri, redactarea, în numele adunării a unei adrese către Țar, în care nobilimea Basarabiei să-și afirme devotamentul ei nemărginit și să asigure Majestatea Sa Imperială că e gata la toate sacrificiile, cerute de la ea în interesul Tronului și al țării.</p>
                  <p>Declarația, al cărei înțeles nu putea fi îndoielnic, fiind salutată cu aplauze, preșidenția o proclamă primită în unanimitate.</p>
                  <p>Atunci Alexandru Matveevici, spre mirarea adunării, propune o comisiune de redactare a adresei, în care să între Fiodor Feodorovici Carpinschi și încă alți doi dvoreni din „partida“ acestuia.</p>
                  <p>— Rugăm, rugăm! — răsună în adunare.</p>
                  <p>Fiodor Feodorovici Carpinschi a înțeles imediat meșteșugul, dar n-a putut refuza însărcinarea și s-a mărginit să insiste ca în comisiunea de redactare să intre și domnul Stephan Gheorghevici Cazara și Chiril Chiriacovici Leon.</p>
                  <p>— Rugăm, rugăm! — au repetat cu docilitate boierii.</p>
                  <p>Cuvântarea domnului Cașmir a fost uitată — nici n-a mai fost amintită de nimeni, ca și, cum nici n-ar fi fost pronunțată...</p>
                  <p>Ivan Nicolaevici Telega se apropie de Constantin Dimitrievici Chirilă și de Alexandru Matveevici Vătruță și-i salută ironic până la pământ: „Cu glorioasă victorie asupra inamicului!“...</p>
                  <p>În sfârșit, după suspendarea pentru câteva minute a ședinței pentru „consultare“, adunarea putu păși la adevărata ei lucrare.</p>
                  <p>— Domnilor Dvoreni! — declară președintele, urmează să procedăm întâi la alegerea mareșalului gubernial. Care din domnii dvoreni își pun candidatura?</p>
                  <p>În sală deodată se întronă o tăcere solemnă. Nici o mișcare.</p>
                  <p>Stephan Gheorghevici Cazara cu modestie privea în jos, fără să-și ridice capul.</p>
                  <p>Fiodor Feodorovici Carpinschi, cu indiferență, șoptea ceva la ureche unui boier voluminos și coleric din sudul Basarabiei.</p>
                  <p>— Așadar, domnilor dvoreni, cine sânt candidații? — întrebă din nou Spiridon Spiridonovici Vatați.</p>
                  <p>Aceeași tăcere solemnă.</p>
                  <p>— Propun,— sări deodată în mijlocul sălii baronul Gulfstream,— propun pe Fiodor Feodorovici Carpinschi.</p>
                  <p>— Rugăm, rugăm, rugăm! — strigau boierii din toate părțile, închinându-se spre cel propus.</p>
                  <p>Fiodor Feodorovici Carpinschi se ridică însă zâmbind și declară:</p>
                  <p>— Mulțumesc adunării. Dar nu cred ca aș putea în zilele acestea servi nobilimea provinciei noastre. Va rog să mă scutiți de această onoare. Nu o pot primi!</p>
                  <p>— Rugăm, rugăm, rugăm! — se aud din toate părțile aplauzele sălii, și boierii se închină jos, în fața domnului Carpinschi.</p>
                  <p>Fiodor Feodorovici, cu același zâmbet, se pleacă în fața boierilor, refuzând cinstea cu un gest elocvent.</p>
                  <p>— Eu propun pe Stephan Gheorghevici Cazara! — s-aude deodată glasul lui Costea Ursu.</p>
                  <p>— Rugăm, rugăm, rugăm! — strigară iarăși, toți boierii, aplaudând și aplecându-se de data aceasta spre Stephan Gheorghevici Cazara.</p>
                  <p>Acesta, foarte modest și vorbind încet, încât ca să-l audă boierii, a trebuit să se stabilească o tăcere desăvârșită în adunare — refuză și el cinstea:</p>
                  <p>— Domnilor dvoreni! De zece ani aproape am purtat sarcina de a reprezenta interesele nobilimii din gubernia noastră. Nu pot pretinde că am fost întotdeauna la nivelul misiunii pe care mi-ați încredințat-o. Dar în zilele acestea este nevoie să facem apel la forțe noi. Mulțumindu-vă dar din inimă pentru marea cinste ce mi-o faceți, vă rog să îndreptați voturile dumneavoastră spre unul mai demn decât plecata slugă a dumneavoastră, și mai capabil de a realiza dorințele dumneavoastră.</p>
                  <p>— Rugăm, rugăm, rugăm! nu se lăsau boierii.</p>
                  <p>Dar Stephan Gheorghevici rămase, cu toată modestia lui, neclintit.</p>
                  <p>După mai multe încercări, în cari boierii zadarnic rugau când pe Stephan Gheorghevici, când pe Fiodor Feodorovici, președintele constatând că nimeni din membrii adunării nu acceptă candidatura, ceru conform cu legea, ca adunarea să fixeze ea însăși prin buletine secrete, candidaturile, asupra cărora ar urma votul cu bile, în ordinea numărului de buletine depuse pe numele fiecărui candidat.</p>
                  <p>Fixarea candidaturilor prin buletine, constituia interesul culminant al adunării, fiindcă votul cu bile nu putea fi, în cazul când un nume întrunea cele mai multe buletine, decât o pură formalitate.</p>
                  <p>Boierii cunoscuți ca partizani mai aprinși ai vreunui partid în luptă, se adunară în grupuri, își șopteau la ureche sau se certau gesticulând cu violență, dar cei mai mulți se retraseră în colțuri discrete ca să-și scrie buletinul.</p>
                  <p>Rezultatul scrutinului a dat 171 de buletine cu numele Cazara și 143 cu numele Carpinschi.</p>
                  <p>Un număr neînsemnat de buletine cuprinde și alte nume din care unul al „baronului Gulfstream“, ceea ce l-a adus imediat pe acesta în starea de incandescență. El vocifera amenințând și provocând, nici el nu mai știa pe cine, la duelul american.</p>
                  <p>Ambii candidați principali au fost decepționați de acest rezultat.</p>
                  <p>Stephan Gheorghevici a adresat „mulțumirile sale din toată inima“ boierilor, care l-au onorat, propunându-i candidatura, dar a repetat din nou că nu o poate accepta.</p>
                  <p>Aceeași declarație a urmat, cu un ton de mândrie jignită, și din partea lui Fiodor Feodorovici Carpinschi.</p>
                  <p>— Rugăm, rugăm, rugăm! — vociferau boierii, fără ca nimeni să mai poată spune pe cine îl rugau.</p>
                  <p>Ivan Nicolaevici Telega se ținea de coaste în hohot de râs ireverențios, Vasile Petrovici Bartic rânjea.</p>
                  <p>Prințul Spiridon Vatați, ca președinte, dispuse atunci să se procedeze la votul cu bile.</p>
                  <p>Stephan Gheorghevici Cazara, al cărui nume întrunise cele mai multe buletine, urma să fie votat cei dintâi.</p>
                  <p>— Domnilor Dvoreni,— declară președintele cu gravitate.— întrucât niciunul din candidații propuși nu acceptă, urmează să votăm întâi pentru candidatul propus de dumneavoastră, care a întrunit cele mai multe buletine.</p>
                  <p>Îndată boierii începură să treacă pe rând la urne.</p>
                  <p>Stephan Gheorghevici s-a retras din momentul acesta într-o sală de alături; iar Fiodor Feodorovici Carpinschi, cu prietenii săi, ocupând punctele strategice din sală, observau cu multă atențiune atitudinile și gesturile votanților.</p>
                  <p>— Domnilor dvoreni,— declară președintele rezultatul voturilor.— Stephan Gheorghevici Cazara a întrunit 211 bile albe și 87 de bile negre. Acum urmează să votăm cu bile pe următorul candidat, după ordinea buletinelor primite.</p>
                  <p>— Domnule Președinte, — îl întrerupe nervos Fiodor Feodorovici.— Cu insistență am rugat onorata adunare să nu-mi pună candidatura. Mulțumesc celor care au socotit că aș putea fi util nobilimii, dar declar încă o dată că nu accept candidatura și rog să considerați pe onoratul meu prieten Stephan Gheorghevici Cazara ca singurul candidat.</p>
                  <p>— Ura! — izbucni deodată Costea Ursu. — Bilele pe tavă boierilor! Pe tavă! Trăiască alesul nostru în unanimitate Stephan Gheorghevici Cazara!</p>
                  <p>Nu se știe de unde se găsi o enormă tavă, pe care fură vărsate toate bilele albe. Și boierii, în frunte cu Chiril Chiriacovici Leon, care ținea tava sus, s-au îndreptat spre salonul în care se retrăsese Stephan Gheorghevici. Acesta însă, tot modest și ferm, declară că onoarea este pentru el prea mare și nemeritată, sarcina prea grea pentru puterile lui, și emoționat rugă pe boieri să insiste ca să urmeze și votul pentru stimatul său amic Fiodor Feodorovici Carpinschi.</p>
                  <p>— Rugăm, rugăm, rugăm! Nu se poate! Să trăiască alesul nostru în unanimitate! Ura! Ura! Urrra! Trăiască</p>
                  <p>Fiodor Feodorovici! Ura! Trăiască Stephan Gheorghevici,— urlă atunci aproape întreaga adunare.</p>
                  <p>În sfârșit, după mai multe încercări zadarnice, ca această cupă să treacă pe lângă el, Stephan Gheorghevici se resemnă să fie pentru o patra oară ales mareșal al nobilimii guberniale.</p>
                  <p>Ivan Nicolaevici Telega, cu solemnitate, felicită pe domnii Vătruță și Chirilă:</p>
                  <p>— Habemus Papam! — aclama el cu un <hi rend="italic">tremolo</hi> melodramatic în voce...</p>
                  <p>Alegerile pentru mareșalii de județe s-au desfășurat peste tot cu același ceremonial, și peste tot, afară de județul Bender, unde a reușit un membru al familiei Carpinschi, a biruit „partida moldovenească“.</p>
                  <p>În județul S*** a rămas mareșal tot conu Petrache Bârsianu din Boroseni.</p>
               </div>
               <div type="div3">
                  <head>
                     <label>Capitolul XXXIV. </label>Chioșcul</head>
                  <p>Smărăgdița, alintată de societatea din Chișinău, lua parte la toate serbările, recepțiunile și alte petreceri organizate cu prilejul adunării nobilimii.</p>
                  <p>Dar în zadar încerca ea sa fugă astfel de sine însăși.</p>
                  <p>În fiecare seară, pregătindu-se pentru vreo recepție de salon, o reprezentație teatrală sau un concert, era prinsă de o mare teamă de a-l întâlni pe contele Przewicki.</p>
                  <p>Cuvintele pasionate din scrisoarea, ale cărei peteci fuseseră duse pe apele Nistrului în necunoscut, îi ardeau amintirea și-i excitau imaginația.</p>
                  <p>Seara, întorcându-se acasă după un succes monden, ea se simțea însă decepționată, pentru că teama ei nu se realizase...</p>
                  <p>Contele Przewicki rămânea nevăzut.</p>
                  <p>Din când în când în saloane se povestea despre antecedente lui, despre legăturile lui de familie, și se pomenea și de acel conflict misterios în lumea înaltă a Petersburgului, care a avut de consecință exilul în gar-nizoană din S***.</p>
                  <p>Smărăndița nu-și dădea bine seama pentru ce o cuprinde melancolia ori de câte ori temerile ei se dovedeau nejustificate. Era o părere de rău? Era un sentiment obscur de ofensă? Era înșelată o nădejde, adânc ascunsă în subconștient?</p>
                  <p>Adesea, după o serată obositoare, până în zori de zi nu putea închide ochii, zvârcolindu-se în patul ei înfierbântat.</p>
                  <p>Iorgu Răutu, cu obiceiul lui de țară, sculat dis-de-dimineață, o întreba cu îngrijorare:</p>
                  <p>— Ce ai, fa femeie, de te zbuciumi așa? Nu ți-e bine? Să chemăm un doctor, ai să te prăpădești așa!..</p>
                  <p>— Mi-i dor de copii, Egor Stepanovici, n-am răbdare, să ne întoarcem acasă.</p>
                  <p>— Iacă! Mare treabă! Apoi îndată ce se isprăvește, comedia aiasta, pornim.</p>
                  <p rend="center">* * *</p>
                  <p>La Năpădeni, în primele zile după întoarcere, Smărăndița părea mai liniștită în mijlocul copiilor și grijilor de căsnicie. Sonia, un delicios copil de trei ani, „portret leit al mamei“, cum spunea Margareta Jozefovna — fetiță într-adevăr frumușică și drăgălașă, foarte deșteaptă și calină — dădea mare bucurie Smărăndiței, o întărea sufletește, îi potolea neastâmpărul, împrăștiind himere și năzuințe nedeslușite.</p>
                  <p>Sonia era copilul ei preferat, și nu rareori Smaragdița simțea remușcări de cuget când, dezmierdând și alintând pe Sonia sau aruncând-o în sus, încât amândouă se prăpădeau de râs, micuțul Tosia, un butucel care nu avea nici doi ani, își manifesta gelozia și, aninând-se de poala mamei, plângător se ruga: „V-eau și eu huța, huța!“.</p>
                  <p>Vinovată, Smărăndița lăsa jos pe Sonia și ridică în brațe pe micuțul protestatar, care gângăvea, strângând-o tare de gât.</p>
                  <p>Natalia Chirilovna se arăta acum mai rar la Năpădeni. De când a fost înmânată scrisoarea contelui Przewicki, s-a manifestat oarecare înstrăinare din partea Smaragdiței, deși dânsa nu amintea cu niciun cuvânt despre acest incident, și în aparență o primea cu aceeași afabilitate.</p>
                  <p>Musafirul, cel mai des și cu mai multă plăcere primit la Năpădeni în vremea aceea, era coana Anica Mesnicu, care iniția pe tânăra gospodină din Năpădeni în toate tainele rețetelor sale.</p>
                  <p>Instalate în coridorul de sub arcade al flighelului, ele supravegheau fabricațiunea nesfârșitelor feluri de dulcețuri și șerbeturi — din fragi, zmeură, vișini, cireși negre, prune verzi și nuci „în lapte“, foi de trandafiri, coaje de portocale și de lămâi — în variante nesfârșite; apoi a murăturilor de castraveți, ardei, pătlăgele roșii și de toate legumele imaginabile.</p>
                  <p>Interesul culminant însă îl avea operarea claponilor, artă pentru care coana Anica era vestită în toată Basarabia.</p>
                  <p>Toate se pregăteau în cantități enorme, în vederea sezonului de iarnă, cu adunările ei de vânătoare și sindrofii. boierești.</p>
                  <p>Smaragdița se dovedea elevă bună, își dădea toată silința și arăta mult interes pentru această alchimie casnică.</p>
                  <p>Dar coana Anica, în marea ei experiență de oameni, și-a dezvoltat desul dar de pătrundere psihologică, pentru ca să-și dea seama, că resorturile căsniciei Răuteștilor nu funcționează fără oarecari asperități.</p>
                  <p>— Mămițică, mămițică, vrreau și eu, vreeau și eu să fac șerrbet, — declară într-o zi hotărât, graseind delicios, Sonia.</p>
                  <p>— Iaca, drăguță, avem să facem îndată! Gafițo, să aduci ligheanul cel mic pentru duduia Sonia! — porunci Smaragdița, luând fetița în brațe,— să-l punem aici ca să fiarbă împreună <hi rend="italic">serrbetul</hi>!</p>
                  <p>— Apoi, Smaragda Theodorovna, dragă, să ierți,— îi spuse tacticos coana Anica,— nu e bine să alinți așa copiii. Ți se suie în cap; copilul trebuie să știe și de frică, și mata îi faci toate pe poftă Soniței!</p>
                  <p>Smaragda a simțit reproșul.</p>
                  <p>— Țiu tot așa, — răspunse ea,— și la Tosia, dar știi, coană Anica, încă-i prea micuț și-i băiat. Altfel cresc fetele.</p>
                  <p>Coana Anica, cu un enorm șorț alb însângerat și operând pe genunchii ei un cocoșel, vorbea măsurat ca întotdeauna, fără a-și întrerupe ocupațiunea:</p>
                  <p>— Da, da. Smaragda Theodorovna, eu nu spun altfel. Poate merge așa cu un copil, doi; dar ești încă femeie tânără; și au să mai vie și alți copii, și dacă ai să-i crești așa pe toți, n-au să știe de frică, și au să te dea peste cap pentru toate năzăririle lor. Atunci îți vei blăstăma și zilele.</p>
                  <p>— Dar, coană Anică! — obiectă cu vioiciune Smaragda, strângând ia piept pe Sonia,— dar eu n-am să mai am alți copii: o fată, tovarăș de bătrânețe, și un băiat ca stâlp al casei — și îi destul, nu-mi trebuie alții.</p>
                  <p>— Ehei, maică! Ești încă iarbă verde. Ce știi mata despre viață? Ai făcut unul după altul, în doi ani, doi copii, și crezi că cu aiasta te va ierta Dumnezeu? Și conu Iorgu ce zice? Este încă un bărbat verde — doar nu te-a luat ca să se uite la mata ca la o icoană!</p>
                  <p>Coana Anică se plecă, zâmbind cu înțeles, pentru a ridica dintr-un paner de la picioarele ei un alt cocoșel.</p>
                  <p>— Dar nu vreau, nu vreau, nu pot! —protesta Smaragda,— și doctorul a spus...</p>
                  <p>— Ei, maică, doftorii spun multe, dar femeia trebuie să-și facă rostul ei, după cum a lăsat Dumnezeu,— continuă cu convingere coana Anica, după ce și-a șters mâinile de șort: — Eu îți vorbesc matale, maică dragă, ca femeie bătrână, să nu te dai la aceste gânduri; conu Iorgu e om bun să-l pui la rană, dar e bărbat, și bărbații sânt varvari; ei nu știu multe și dacă nu le dai de rost, îți strici viața, maică dragă! Ehei! Ce știi matale? Mai bine să ai zece copii!..</p>
                  <p>Coana Anica, la aceste cuvinte, a pus mâna pe umărul Smaragdei, și i-a șoptit la ureche:</p>
                  <p>— Nu te lua după zârghita ceea de Natalița. I-a dat Dumnezeu multe daruri și învățătură, și un bărbat care o iubește; dar ea zburdă cu coada în vânt. Să mă crezi, maică, n-o să isprăvească cu bine. Să nu smintească încaltea pe alții. Nu te supăra de vorba mea proastă, dar mata n-ai mamă, mie nu mi-a dat Dumnezeu copii. Și eu văd multe și știu multe.</p>
                  <p>Smaragda, strângând și mai tare la pieptul ei pe Sonia, și-a retras umărul de sub palma coanei Anica.</p>
                  <p>— Poți să știi dumneata multe, coană Anică, dar dacă grăiești așa, nu mă cunoști pe mine; și obijduiești degeaba și pe Natalița, care e femeie veselă, vorbește multe, dar își iubește bărbatul și îl îngrijește, cu sănătatea lui slabă, ca o dădacă. Gafițo, Gafițo! — strigă ea îndată, voind să taie această conversație care o cam irita. — N-aduci ligheanul cela? Iată, Sonița, avem să facem <hi rend="italic">serrbetul</hi> tău; cu lingurița, așa-a-a!..</p>
                  <p>Coana Anica, femeie cuminte, tăcu clătinând puțin din cap; apoi se așeză din nou pe taburetul ei și își luă un nou cocoșel din paner.</p>
                  <p rend="center">* * *</p>
                  <p>După această convorbire Smaragda trata pe coana Anica cu foarte multă afabilitate și atențiune, dar aceasta se simți totuși pusă oarecum la distanță, și nu-și mai putea permite confidențe și expansiuni ca altădată.</p>
                  <p rend="center">* * *</p>
                  <p>Vara înainta în mijlocul acestor ocupațiuni și griji.</p>
                  <p>Anul a fost rodnic.</p>
                  <p>Iorgu Răutu își petrecea vremea, de dimineață până seara, mai mult pe câmp.</p>
                  <p>Petrecerile mondene și serbările în cursul verii erau, natural, foarte limitate.</p>
                  <p>Contele Przewicki nu se mai arăta ia Năpădeni. Smaragda l-a întrezărit numai de vreo două ori: o dată la Vântura, unde a fost de ziua Paulinei Andreevna, și altădată în S***, la o serbare de binefacere, organizată acolo de ispravnicul Voljin, sub patronajul doamnei Rosalia Bârsianu, soția mareșalului.</p>
                  <p>Smaragda, văzându-l, simți cum tot sângele îi fuge din inimă, cum i se taie respirația, și-și încorda toate puterile ca să nu-și trădeze emoțiunea.</p>
                  <p>— Sărut mâna, Smaragda Theodorovna! — o salută adânc Przewicki.— îmi pare bine că vă văd sănătoasă. De mult n-am avut prilejul să vă întâlnesc. Am auzit, că ați fost la Chișinău în primăvara aceasta! Ați petrecut bine?</p>
                  <p>El vorbea liniștit, politicos — dacă însă cuvintele erau indiferente, intonația sublinia subînțelesul destinat numai pentru Smaragda.</p>
                  <p>Aceasta auzea parcă printr-un văl gros și cu greu își strecură în răspuns niște cuvinte fără șir.</p>
                  <p>— Da! Nu! Mulțumesc!</p>
                  <p>După o nouă închinăciune respectuoasă, contele Przewicki se adresă către o altă doamnă de la serbare, și în curând deveni, ca de obicei, centrul societății — glumea, povestea anecdote, provoca glume și izbucniri de hohote de râs.</p>
                  <p>Și Smaragda, care se aștepta, oricând ieșea în lume, la o întâlnire cu Przewicki, era iarăși cuprinsă de același, sentiment amestecat de teamă, în prevederea întâlnirii, și de decepție, când prevederea nu se realiza; dar după întâlnire o apucă și disperarea și revolta, urmate de o apăsare sufletească, aproape de o prostrație; încât multă vreme, nici gospodăria, aproape că nici copiii n-o mai interesau, și ea se surprindea stând ceasuri întregi în fața portretului împărătesei Eugenia din „Niva“.</p>
                  <p>Spre sfârșitul lui august, când primele vestigii de toamnă colorau frunzele parcului din Năpădeni, Smaragda, despărțindu-se într-o zi de copii pe terasa de jos, din fața Nistrului, porunci Margaretei Jozefovna și dădacei:</p>
                  <p>— Se întunecă și cam trage vântul din vale. Să duceți copiii în casă; eu voi veni îndată, după o mică plimbare prin parc, că-i foarte frumos.</p>
                  <p>Ea porni cu încetul prin aleea umbrită, spre chioșcul din deal, de unde se deschidea priveliște largă, la dreapta asupra dealurilor dulci ale Basarabiei, la stânga asupra câmpiei din Podolia până la orizontul din răsărit, aurit de reflexul soarelui care se culca în nori după dealurile din apus ca intr-o mantie sumbră, căptușită cu mătasă roșie.</p>
                  <p>Așezată pe bancă în chioșc, ea se simțea pierdută în această nesfârșire, părăsită, lăsată pradă zbuciumului său, unor porniri nedeslușite, unei nostalgii neînțelese.</p>
                  <p>Năpădenii, gospodăria, murăturile și dulcețurile, coana Anica, Răutu, viața ei de toate zilele,— toate acestea erau departe, aproape ca un vis, ca un miraj, tremurat la un orizont misterios; și abia la nouăsprezece ani ea nu vedea sfârșit nici în spațiu, nici în timp — numai la nouăsprezece ani, neîmpliniți!..</p>
                  <p>Un tropot de cal se auzi pe drumul ce trecea de-a lungul zidului care mărginea parcul spre nord.</p>
                  <p>Smaragda asculta parcă-n așteptare. Tropotul se opri la portiță: „Dar parcă-i încuiată — cine o fi?“ — îi trecu prin gând.</p>
                  <p>Pe aleea, care ducea de la portiță, se auziră niște pași și un zornăit ușor...</p>
                  <p>Respirația i se opri. Sărită în picioare, ea văzu deodată, că dinaintea intrării se așternu întâi o umbră, tăind drumul razelor dinspre apus, apoi în pătratul ușii apăru silueta sprintenă și elegantă a contelui Przewicki.</p>
                  <p>Smaragda își strânsese ambele mâini la piept și-l privea cu fascinație.</p>
                  <p>— Smaragda, Mignonetta, iubita mea, porumbița mea, adorata mea! — se repezi la ea înflăcăratul conte.</p>
                  <p>Prinsă de un vârtej, Smaragda nu știa cum s-a trezit strânsă în brațele aceste vânjoase, sărutată pe obraz, pe gură, pe ochi... Ea se văzu cu brațele ei — <hi rend="italic">cu brațele ei!</hi> — după gâtul acestui vrăjitor, lipită de trupul lui, încât inima lui bătea în pieptul ei, răspunzând cu patimă la sărutările lui;— și ca un fulger îi trecu prin tot corpul, prin șira spinării, din creștet până în vârful degetelor un fior, grozav, rece și arzător...</p>
                  <p>„Ah! Aceasta-i!“.</p>
                  <p>Cu un țipăt de groază, ea se smulse din brațele acele blăstămate, și, ruptă din această încleștare nebună, pătimașă, respinse cu violență pe îndrăzneț, apoi, într-un spasm de hohote, cu mișcări dezordonate, porni în fugă pe alee în vale, spre casă...</p>
               </div>
               <div type="div3">
                  <head>
                     <label>Capitolul XXXV. </label>Pe pragul vieții</head>
                  <p>Se întunecase.</p>
                  <p>Lumânările fuseseră aprinse. Mina, bona copiilor, și Margareta Jozefovna pregătiseră de mult mâncarea pentru ei, și așteptau pe doamna, care întotdeauna asista la masa copiilor.</p>
                  <p>— Unde e conița? — întrebă Iorgu Răutu, îndreptându-se din cabinetul său spre iatac.</p>
                  <p>— Doamna a rămas în parc ca să se plimbe puțin, dar văd că întârzie, — răspunse Margareta Jozefovna.</p>
                  <p>Iorgu Răutu ieși în cerdac și era cât pe ce să strige cu vocea lui de clopot pe Smărăndița, când deodată văzu în aleea parcului, la pământ, o pată albă — silueta familiară.</p>
                  <p>Într-o clipă Smarandița, fără cunoștință, fu ridicată pe sus.</p>
                  <p>În casă, luată din brațele lui Iorgu Răutu, sub îngrijirile Margaretei Jozefovna și mamei Zoița, ea cu încetul își veni in fire; văzând pe Iorgu încremenit în fața ei și auzind copiii plângând, speriați, nenorocita fu prinsă din nou de hohote nebune, trăgând pe Iorgu buimăcit de mânecă spre ea.</p>
                  <p>Acesta speriat repetă același cuvânt:</p>
                  <p>— Ce ai pățit, ce-i cu tine? — și mâna lui enormă și păroasă, neîngrijită îi mângâia cu duioșie fruntea și obrajii.</p>
                  <p>— Nimic, nimic! — între spasme de plâns sacadat, îl asigura Smărăndița: — m-am spăriet, m-am spăriet...</p>
                  <p>— De ce te-ai spăriet, fată-hăi, ce ți s-a întâmplat?</p>
                  <p>Potolită puțin, în gemete de copil, zâmbind printre lacrimi, Smaragdița repetă:</p>
                  <p>— Nu-i nimic, Egor Stepanovici! Nu-i nimic, m-am spăriet. Mi s-a părut că se apropie de mine o vedenie albă și parcă avea o coasa în mână...</p>
                  <p>— Pfu! — scuipă ușor Iorgu Răutu.— Să nu fie de deochi. Ce vedenie ți s-a năzărit? De ce te duci singură prin parc? Poate să treacă prin fund vreun bețiv sau vreun țigan și să te sperie până la moarte, păcatele mele.</p>
                  <p>— Nu-i nimic, Egor Stepanovici. Nu-i nimic! — spunea tot mai liniștită Smaragda.— Așa sânt proastă eu,— și-și rezemă capul de umărul lui Iorgu, parca simțind nevoie de sprijin.</p>
                  <p>Iorgu Răutu, mângâind-o mai departe, foarte îngrijat, porunci deodată:</p>
                  <p>— Să meargă cineva după baba Vasilca, s-o descânte de spăriet.</p>
                  <p>— Nu, nu trebuie, Egor Stepanovici! — sări îndată Smaragdița.— Nu trebuie. Mi-a trecut!</p>
                  <p>Iorgu, bucuros, o îmbrățișă, o strânse în brațe, o dezmierdă și o sărută cu drag pe frunte. Pentru prima oară, după patru ani de căsnicie, el parcă simți o apropiere spre el din partea nevestei — și pentru prima oară după nașterea lui Tosia, Smaragdița părea cel puțin resemnată, ca înainte.</p>
                  <p rend="center">* * *</p>
                  <p>Seara, după ce și-a pus în cabinetul său „halatul“, Iorgu Răutu a intrat hotărât în iatac.</p>
                  <p>Mama Zoița, care dormea la ușa iatacului, ascultă puțin, apoi, la un gemet înăbușit, își făcu cruce, și se rugă fierbinte, înainte de culcare.</p>
                  <p>Din acea zi ea încetă de a mai așterne pentru boier în cabinet.</p>
                  <p rend="center">* * *</p>
                  <p>Din acea seară neuitată din august Smaragdița trăia două vieți paralele, care nu aveau nicio legătură între ele.</p>
                  <p>Personalitatea ei se dedubla.</p>
                  <p>Pe de o parte, niciodată ea nu se consacrase cu mai mult interes gospodăriei, îngrijirii de copii și îndatoririlor sale de soție; ea acceptase schimbarea de regim și, deși se simțea mai strivită chiar ca la începutul căsniciei, se lupta ca să suprime orice gest de aversiune.</p>
                  <p>Niciodată nu fusese ea mai supusă, mai atentă față de Iorgu, și totuși niciodată nu simțise mai puternic bariera sufletească ce-i despărțea; cu toată dorința ei de apropiere, momentele de intimitate păreau mai brutale și provocau în sufletul ei o reacțiune mai violentă ca aceea din noaptea grozavă a nunții.</p>
                  <p>Bietul Iorgu Răutu, fericit, nedeprins cu „fasoane“, nu-și dădea seama, că Smaragdița, în pornirea ei de soție și de femeie, zilnic parcă se izbea de un zid rece, care o îndurera și o îngheța.</p>
                  <p>Incidentul din chioșc, pusese un hotar în viața ei și dăduse naștere unei noi ființe morale. Amintirea aceasta îi răscolea tot sufletul, o răzvrătea, o revolta, fiind în conflict cu credința ei și cu întreaga ei concepție morală.</p>
                  <p>Dar ciudat, revolta nu era împotriva lui Przewicki!</p>
                  <p>Dimpotrivă, icoana lui provoca în ea aceeași senzație violentă, același fior, rece și arzător, care o fulgera din creștet, prin șira spinării până-n vârful degetelor, aceeași înfrigurare, plină de durere și de voluptate, care îi înflăcăra tot trupul.</p>
                  <p>Fără voie ea își aducea aminte de cuvintele Nataliței, când o întreba „dacă îi plac bărbații“.</p>
                  <p>„Ah! Aceasta-i!“ — îi trecea mereu prin gând, și ea se revolta împotriva-i... împotriva lui Iorgu — ei sânt vinovați pentru <hi rend="italic">celălalt</hi>! pentru <hi rend="italic">păcat</hi>!</p>
                  <p>În zadar lupta tânăra femeie împotriva acestei senzațiuni violente, pe care conștiința ei o condamna, în adevăr, ca un păcat, ca dovada unor porniri ticăloase, a unei ispite pornite de la necuratul, vânător de suflete.</p>
                  <p>Maică-Fecioară, Prea Curată! Mijlocește, ca Dumnezeu să-mi, ierte păcatele, să gonești duhul cel rău, să dai liniște sufletului meu, să-mi dai izbăvire și putere de viața curată! — se ruga ea fierbinte în fiecare seară, înainte de a se culca în patul ei, în care nu-și mai găsea odihnă.</p>
                  <p rend="center">* * *</p>
                  <p>Pe Natalița o evita acum cu stăruință. Îi era frică, îndată ce o vedea, reînvia în ea aceeași simțire diavo-lească, și i se părea că Natalița, dacă nu știa, ar fi ghicit starea ei. Și se ofilea din zi în zi, sănătatea ei delicată se zdruncina, și totuși refuza cu îndărătnicie îngrijirile doctorului, și respingea toate sugestiunile de distracțiune sau petreceri;</p>
                  <p>Sub pretext de indispoziție, nu se mai arăta în societate, și chiar când vecinii sau rudele veneau la Năpădeni, ea lăsa mai mult în seama Margaretei Jozefovna grijile gospodăriei și rar apărea din iatacul ei, în care accesul era limitat chiar pentru matronele din cele mai cu greutate și pentru prietenele ei cele mai apropiate.</p>
                  <p>Iorgu Răutu nu avea nici spirit de observație, nici pătrundere psihologică, pentru ca să se îngrijească prea mult de aceste „toane“. Era mai mulțumit, pentru că el însuși nu avea niciun gust pentru petreceri mondene, iar vânătorile lui nu prea sufereau din pricina aceasta.</p>
                  <p>Apoi Smaragdița, stând acasă, departe de lumea saloanelor, în care el se simțea întotdeauna străin, părea mai apropiată de el, și mai pătrunsă de îndatoririle ei de mamă și soție.</p>
                  <p rend="center">* * *</p>
                  <p>Așa a trecut pe nesimțite toamna și a înaintat iarna.</p>
                  <p>Crăciunul, Anul nou, Boboteaza au fost petrecute în cercul familiei, la Năpădeni, în liniște.</p>
                  <p>Dar pe la începutul lui ianuarie, singură la masă, Iorgu fiind plecat la o „goană“ în vecini, Smaragdița a fost apucata subit de un leșin și de o neputință.</p>
                  <p>Nemaiputând lua nimic în gură, ea se gândi puțin, își concentră amintirile ultimelor săptămâni, și deodată fu cuprinsă de groază.</p>
                  <p>Lăsând masa, plecă în iatacul ei, nespus de nenorocită, zdrobită, și se aruncă în pat, zguduită de un plâns amar. Apoi îndată se ridică și chemă pe Margareta Jozefovna:</p>
                  <p>— Margareta Jozefovna, dragă, să poruncești lui Dumitru, vizitiul, să puie caii la sanie. Mergem la Onițcani, mi-e dor de Natalia Chirilovna, pe care n-am văzut-o Dumnezeu știe de când. Unde sânt copiii?</p>
                  <p>— Se joacă în odaia lor, sânt veseli și bine.</p>
                  <p>— Să mi-i aduci aici!</p>
                  <p>Sonia a țâșnit în iatac ca un vifor și s-a aruncat la genunchii mamei; butucelul de Tosia o urmă imediat, legănându-se în felul lui, și se sui chiar pe genunchi.</p>
                  <p>Smaragdița se așeză pe covor și ii luă pe amândoi în brațe:</p>
                  <p>— Fiți cuminți, dragii mamei! Eu mă duc pentru un ceas până la tiotia Natașa, am să vă aduc de acolo jucării. Tu, Sonița, să ai grijă de Tosia, tu ești acuma fată mare.</p>
                  <p>— Dar pot sa-l trag de ureche dacă nu se poartă cuminte și e obraznic? — întrebă Sonița.</p>
                  <p>Tosia și începu să urle cu anticipație:</p>
                  <p>— Nu veau, nu veau,— tropotea el din picioare, apoi se aruncă jos și începu să se rostogolească pe covor.</p>
                  <p>Smaragdița parcă a fost ușurată și, prinzând curaj, începu să râdă:</p>
                  <p>— Nu, nu! Să nu-l tragi de ureche, Sonia dulce, Tosia e băiat cuminte, el înțelege când îi vorbești cu binișorul.</p>
                  <p rend="center">* * *</p>
                  <p>Natalia Chirilovna fu, desigur, surprinsă, văzând pe fereastră sania din Năpădeni intrând în curte. Ea sări în cerdac și, chiar înainte de a fi coborât Smaragdița din sanie, o copleși cu întrebări:</p>
                  <p>— Ce s-a întâmplat? Ești singură? Unde e moș Iorgu? De mult nu te-am văzut!</p>
                  <p>Smaragdița căzu în brațele ei în spasme de plâns, fără să spuie niciun cuvânt.</p>
                  <p>Natalia Chirilovna a dezbrăcat-o de blănuri, a dus-o în iatacul ei, care întotdeauna rușina puțin pe Smaragdița prin gravurile din pereți și oglinzile cu meșteșug așezate. După ce a culcat-o pe divan, ea a căutat mai întâi s-o liniștească pe tânăra femeie, prin îmbrățișări, mângâieri și cuvintele dulci:</p>
                  <p>— Nu plânge, Dusia! Nu poate fi ceva grav; o mică supărare cu moș Iorgu sau cu copiii?</p>
                  <p>Smaragdița, lipindu-se de prietenă, ca în alte vremuri, își mărturisi, în sfârșit, durerea:</p>
                  <p>— Sânt iar însărcinată! Al treilea copil! Am abia nouăsprezece ani, nu mai pot!</p>
                  <p>— Nimic, nimic, Dusia! Poate numai ai răcit, se întâmplă. Ne înșelăm câte-odată, așa. Fii deocamdată liniștită, avem să trimitem după Fecla Ivanovna, și ea ne va spune, poate-i o greșeală. Și, în orice caz, nu e mare nenorocire; ai avut doi; ai să ai trei. Iată eu mă căznesc ca să am măcar unul! Și aș fi fost fericită, nici nu-ți poți închipui cum, să am și zece! Și pe tine te-a blagoslovit Dumnezeu. Dar nu! — deodată ridica ea revoltată vocea.— Moș Iorgu nu este de iertat. Tu ești un copil, ar fi trebuit să te cruțe, e un varvar, o brută...</p>
                  <p>Smaragdița, la evocarea aceasta, a început din nou să plângă amar:</p>
                  <p>— Nu pot, Natalițo! Nu pot, nu vreau și doctorul spunea că am să mor; și mai bine să mor decât așa viață!</p>
                  <p>— Ei, Dusia, Dusia, ce prostii spui! — Natalița o mângâia pe tușica ei pe cap ca pe un copil.— De altfel, — asigură dânsa,— se poate găsi un meșteșug, dacă se întâmplă ceva. Sânt mijloace pentru aceasta. Știu eu multe cucoane care au scăpat. Chiar baba Vasilca de la voi, din Năpădeni, e cunoscută pe tot malul Nistrului. Toate fetele din împrejurimi când pățesc ceva, aleargă la ea și le ajută. Iaca, și Marița mea a trecut pe la ea. Dar unde e moș Iorgu?</p>
                  <p>— La goană, la Cuhureni, de vreo două zile. Și de acolo era vorba să plece în sus, pe la Ciripeni.</p>
                  <p>— Cu atât mai bine! Eu voi aranja numai ceva pentru căpitanul meu, care de o bucată de vreme nu știu cum tot lâncezește, și plecăm împreună la Năpădeni, și înainte de toate trimetem după Fecla Ivanovna, ca sa știm cum stăm; și apoi poate ne va ajuta si ea.</p>
                  <p rend="center">* * *</p>
                  <p>Diagnoza Feclei Ivanovna nu lăsa nicio îndoială.</p>
                  <p>Fecla Ivanovna însă se arătă foarte indispusă de a „ajuta“ pe Smaragdița.</p>
                  <p>După insistența energica a Nătăliții, după rugămințile și lacrămile Smaragdiței ea prescrise acesteia niște băi, diferite prafuri, pilule și decocțiuni, care doar îi provocau vărsături și amețeli, și vădit îi ruinau sănătatea, dar fără efectul dorit.</p>
                  <p>Au fost zadarnice chiar serviciile babei Vasilca — o femeie bătrână, cu trăsăturile feței care vădeau frumusețea dispărută, cu ochii vii. Deși a încercat de toate: descântece, afumări, ierburi, băuturi, masagii — nimic nu ajuta!</p>
                  <p>Smaragdița slăbise cumplit, aproape nu se mai ridica din pat și refuza, la toate stăruințele lui Iorgu Răutu, să consulte pe vreun medic.</p>
                  <p>Iar Natalia Chirilovna, care aproape zilnic petrecea acum la Năpădeni, căuta să-l liniștească, să-i explice starea Smaragdiții, ca rezultat al oboselii, al răcelii sau al altor indispozițiuni trecătoare.</p>
                  <p>Dar într-o zi, când Smaragdița, voind să se ridice de la masă, fără să fi putut lua ceva în gură, căzu leșinată în fotoliul ei, albă ca varul și rece, însăși Natalia Chirilovna a cerut să fie imediat invitat doctorul Cojocărescu.</p>
                  <p>Acesta, om de lume și cu multă experiență, în același timp un vechiu prieten al casei, și-a dat seama îndată de situație, a liniștit pe Iorgu Răutu, a îmbărbătat pe Smaragdița și, în urmă, a avut o conversație între patru ochi și cu Natalia Chirilovna, după care aceasta a ieșit cu obrajii înroșiți și cu ochii plânși.</p>
                  <p>Viața a biruit.</p>
                  <p>Și aceasta a fost prima victorie repurtată de cel care era să fie Vania Răutu, în lupta dusă chiar la pragul existenței sale.</p>
               </div>
               <div type="div3">
                  <head>
                     <label>Capitolul XXXVI. </label>Un indezirabil</head>
                  <p>Sarcina a fost grea. Starea bolnavei era încă agravată de o mare turburare sufletească.</p>
                  <p>Dulcea și zburdalnica Mignonetta de altădată a fost cuprinsă de o violentă revoltă împotriva jugului matrimonial și de o atroce pornire împotriva tuturor care i-l impuneau.</p>
                  <p>Resemnarea cu care ea își acceptase soarta, hotărârea luată de a-și împlini cu sfințenie îndatoririle de mamă și soție, s-au risipit ca frunzele de toamnă; toate normele morale moștenite, prescripțiunile religiunii i se păreau acum menite numai s-o nenorocească, uneltiri ale unei conjurațiuni perfide, mijloace de prigonire feroce.</p>
                  <p>Simpla apariție a lui Iorgu Răutu — icoană vie de josnicia și cruzimea destinului ei de femeie — îi provoca o criză nervoasă; o atingere a lui și adesea un simplu cuvânt prietenos din parte-i, dezlănțuiau accese de nervi, care îl speriau grozav pe bietul om, încât dânsul se supunea, fără nicio protestare, îndemnurilor Nataliei Chirilovna sau chiar ale Margaretei Jozefovna, care îl goneau din iatac îndată ce intra.</p>
                  <p>De la începutul crizei, așternutul lui a fost din nou exilat în cabinet.</p>
                  <p>Și, în același timp, Smaragdița, sub opresiunea suferinței, rămânea vecinie obsedată de amintirea scenei din chioșc.</p>
                  <p>Icoana lui Przewicki se ridica tot mai luminoasă în fața ei. Îi auzea vocea insinuantă, și înduioșată, și-i vedea privirea aprinsă.</p>
                  <p>Noaptea, adesea, ea se trezea din somn cu o senzație violentă, până la durere, sub stăpânirea fascinantă a unui vis, de care-și aducea aminte cu oroare și voluptate.</p>
                  <p>Într-o zi ea întrebă cu sfială pe Natalița dacă nu poate să-i dea ceva de citit, că din cărțile sale nu rămăsese una care sa nu fi fost citită de două și de trei ori:</p>
                  <p>— Am văzut la tine „Indiana“, așa mi se pare,—poți să mi-o aduci?</p>
                  <p>Natalia Chirilovna o privi oarecum surprinsă, apoi zâmbi și, mângâindu-i obrăjorii palizi, îi răspunse veselă:</p>
                  <p>— Cum nu, Dusia, cu plăcere! Am și alte romane ale lui Georges Sand — foarte bune traduceri.</p>
                  <p>Pe vremea aceea în toate pensioanele de fete, ca și în toate familiile cumsecade, numele scriitoarei franceze nu se pronunța decât cu oroare și dezgust. Ea era considerată ca o emanațiune a iadului, ca întruparea perversității și a răzvrătirii împotriva lui Dumnezeu și a legilor lăsate de el pentru a cârmui viața de familie.</p>
                  <p>Smaragdița își aducea aminte de scandalul, provocat în școala doamnei Carotte, când acolo a fost găsit un roman de Georges Sand, de percheziția la care au fost supuse toate elevele și de izgonirea imediată din pension a oiței râioase, care introdusese această otravă în templul inocenței, în care oficia fosta vedetă de circ.</p>
                  <p>Găsind odată la Onițcani, din întâmplare, vreo două din romanele autoarei ostracizate, Smaragdița repede își întoarse capul și se prefăcuse că n-a văzut nimic, convinsă fiind că acest depozit e o rușine tăinuită a ușuraticei sale prietene.</p>
                  <p>Când în cursul conversației dintre ele, Natalia Chirilovna de mai multe ori a vorbit cu dezinvoltură despre ideile lui Georges Sand, Smaragdița nici nu încerca măcar să discute, tăcea cu îndărătnicie, sigură că o așa erezie morală nu merită măcar să fie combătută, și considera aprecierile Nataliții numai ca una din extravaganțele temperamentului său nenorocit.</p>
                  <p>Dar anii de viață conjugală, revolta simțurilor, observațiuni auzite despre alte căsnicii, experiențele ei recente adesea ridicau în sufletul ei o îndoială pe care tot mai cu greu reușea să o reprime, ca un păcat și o ispită.</p>
                  <p>Eroinele răzvrătite ale romanelor lui Georges Sand, ideile lor și viața lor vijelioasă, în contrazicere cu tot ce Smaragdița credea ca poruncă a lui Dumnezeu, ca datorie impusă de morală și lege, acuma îi frământau tot sufletul, îndreptățind răzvrătirea ei împotriva soartei ce i-a fost hărăzită de Iorgu Răutu.</p>
                  <p>Ea însă nu îndrăznea să discute problemele ce se ridicau înaintea ei, nici măcar cu Natalița, și chiar de teamă să nu fie surprinsă citind, își ascundea cărțile, sub pernele patului.</p>
                  <p rend="center">* * *</p>
                  <p>Romanul frumoasei creole — această glorificare a adulterului — o tulbură adânc. Ea găsea multe analogii între căsnicia ei cu Iorgu Răutu și viața conjugală a Indianei cu bătrânul colonel Delmare. Dacă mașinațiunile seducătorului perfid și vulgar Raymond de Ramiére o indignau, nobilul amant Sir Ralph îi inspira simpatie si admirație.</p>
                  <p>„Cine e el? — se întreba ea cu spaimă și dor.— Nobilul Sir Ralph ori perfidul Raymond?“.</p>
                  <p>Smaragdița nu prea avea în vara aceea puterea de a se mai ocupa cu gospodăria și a fost foarte bucuroasă, când conu Iorgu a poftit pe cucoana Anica să stea în vremurile acestea critice la Năpădeni.</p>
                  <p>Coana Anica a avut tactul de a nu face nicio aluzie la conversațiile lor din vara trecută și manifesta față de Smaragdița o adevărată solicitudine de mamă.</p>
                  <p>Această solicitudine era foarte necesară pentru o femeie gravidă, al cărei echilibru sufletesc fusese atât de adânc zdruncinat.</p>
                  <p>Starea ei de surescitare nervoasă se răsfrângea chiar asupra raporturilor cu copiii. Dragostea ei de mamă era parcă încă mai vie, dar tulburată de o sensibilitate excesivă și anormală.</p>
                  <p>După ce petrecea ceasuri în societatea copiilor, lua parte la jocurile lor, îi săruta, îi strângea în brațe, deodată începea să plângă, îi gonea din iatac, unde se încuia singură pentru ceasuri întregi.</p>
                  <p>Coana Anica, îngrijata, uitându-se o dată pe gaura cheii, a întrezărit-o zbătându-se în pat, scăldată în lacrimi, cu dinții încleștați, lovindu-se cu ambii pumni în pântece.</p>
                  <p>Ultimele săptămâni înainte de facere, sărmana femeie nu se mai ridica din pat; fața ei slăbită și palidă era luminată de ochi mari negri și febrili în care se citea groaza și disperarea.</p>
                  <p>— Natalițo, dragă! — a spus ea odată, punând mâna ei fierbinte după gâtul prietenei.— Știu că n-am să trăiesc și, la drept vorbind, nici nu știu cum să trăiesc și pentru ce să trăiesc? Bieții copii nevinovați vor rămâne orfani, și chiar dacă aș trăi, simt că nu mai pot face nimic pentru ei. Și cine se va îngriji de ei?</p>
                  <p>— Ah! Dusia dulce, cum se poate să vorbești astfel de lucruri? E mare păcat. Ești încă tânără, ai o viață întreagă, lungă, lungă, înaintea ta. Trebuie să știi numai cum să iei viața. Vei vedea, că toate vor fi bine. Ești acum puțin bolnavă. Ai o sarcină cam grea. Toate însă vor trece ca această dimineață. Moș Iorgu nu poate să-ți stea în cale. De altfel, e un om bun și ține la tine. Nu te cam înțelege, e adevărat, dar lasă, să ai încredere în mine — vei vedea cât de bine le voi aranja eu pe toate.</p>
                  <p>În această atmosferă înăbușitoare, Iorgu Răutu, nenorocit și zăpăcit, apăsat de imposibilitatea pentru el de a veni cu ceva în ajutorul bolnavei, și în același timp, înspăimântat, sechestrase la Năpădeni pe doctorul Cojocărescu, și cu două luni înainte de termen adusese și pe moașa Fecla Ivanovna în casă.</p>
                  <p>Nemaiîndrăznind să apară în iatacul Smărăndiții, el chinuia mereu pe coana Anica cu întrebările lui, cu rugămințile și cu ofertele lui de servicii, care erau cu aceeași stăruință respinse.</p>
                  <p rend="center">* * *</p>
                  <p>Ultimele trei zile înainte de dezlegare au rămas în amintirea lui Iorgu Răutu toată viața ca un groaznic coșmar.</p>
                  <p>Doctorul, în așteptare, vecinic manipula niște instrumente strălucitoare de un aspect sinistru.</p>
                  <p>Masa din salonașul vecin cu iatacul Smărăndiții a fost încărcată cu o mulțime de sticle și cutii cari răspândeau prin toată casa un miros de farmacie. Doctorul, Fecla Ivanovna, coana Anica, Zoița, Margareta Jozefovna, jupâneasa Marghioala și Gafița, — cu toții erau sfârșiți de puteri, istoviți de nopți nedormite, de grijă,— dar cu toții puteau pătrunde în iatacul, al cărui acces fusese oprit numai pentru el, bruscat și gonit de toată lumea.</p>
                  <p>Și el se zbuciuma zadarnic, fără somn; scâncetul de copil bolnav care răzbea până la el, îl arunca în bezna deznădejdii. Singurul mijloc pe care l-a putut găsi, a fost să silească pe popa Vasile să țină slujba în biserică și să citească rugăciuni într-o odaie din flighel, — pentru ca mirosul de tămâie să nu pătrundă până la Smarandița.</p>
                  <p>Noaptea spre 14 august a fixat o dată neștearsă în cronica familiei Răuteștilor. Facerea a necesitat o intervenție energică a doctorului. Copilul născut — un mototol de carne inertă — nu respira, încât Fecla Ivanovna un moment își pierduse nădejdea de a-l chema la viață.</p>
                  <p>Dar mai cu seamă o hemoragie violentă a lehuzei punea în primejdie și viața acesteia. Toate acestea ajungeau până la Iorgu Răutu fragmentar numai prin cele două-trei cuvinte pe care i le adresau din când în când doctorul sau coana Anica, ori pe care le putea smulge de la Fecla Ivanovna sau de la Margareta Jozefovna.</p>
                  <p rend="center">* * *</p>
                  <p>Când, în sfârșit, a fost cunoscut rezultatul, Iorgu Răutu a uitat să-și manifeste măcar curiozitatea de a vedea pe noua odraslă a vechiului neam al Răuteștilor.</p>
               </div>
               <div type="div3">
                  <head>
                     <label>Capitolul XXXVII. </label>Pecetea destinului</head>
                  <p>Din primul moment dar când abia a văzut lumina zilei, eroul acestei povestiri a pricinuit o mare încurcă-tura în curtea Năpădenilor.</p>
                  <p>Femeia angajată cu câteva luni înainte ca doică pentru copilul așteptat, a căzut bolnavă de febră tifoidă. Doctorul Cojocărescu a declarat categoric că alăptarea cu biberonul nu poate fi admisă, fiind dată starea pruncului. La îndemână însă nu se găsea la Năpădeni, ca să-și ofere serviciile pentru noul născut, decât Irina Morariu, o blondă planturoasă și voinică, mamă de copil voinic, dar mamă vinovată — nefiind măritată.</p>
                  <p>Astfel glasul moralei a fost înăbușit — pentru a da viață și hrană lui Vania.</p>
                  <p rend="center">* * *</p>
                  <p>Timp de mai bine de două săptămâni sănătatea lehuzei a inspirat vii temeri. Erau momente când doctorul Cojocărescu era silit să recurgă la mijloace eroice pentru a întări funcțiunile inimii și a combate efectele unei mari pierderi de sânge.</p>
                  <p>Organismul tânăr însă a biruit, dar convalescența a fost foarte lungă.</p>
                  <p>Mai multe săptămâni nimeni nu s-a putut gândi la botezul copilului, pentru că liniștea mamei nu putea fi tulburată și toate îngrijirile au fost concentrate numai asupra ei.</p>
                  <p rend="center">* * *</p>
                  <p>Noul născut, Vania, a fost lăsat de la început aproape exclusiv în grija Irinei, instalată într-o odăița la capătul opus al conacului, pentru ca țipetele copilului sa nu pătrundă până în iatac.</p>
                  <p>În această odăiță a rămas adăpostită toată copilăria lui Vania și după însănătoșirea mamei.</p>
                  <p>Astfel a fost trasă din primul moment al vieții sale linia de demarcațiune între el și ceilalți copii, cari au crescut în camera lor spațioasă, alături de iatacul Smaragdiței, sub privegherea ei statornică de zi și de noapte.</p>
                  <p>Aceasta a fost pecetea destinului.</p>
                  <p>Zămislit într-un spasm de groază, sădind în inima mamei revolta și repulsiunea invincibilă, fiindcă întrupa pentru ea acele clipe funeste, acel abis de înjosire negrăită, de cruzime și opresiune brutală, pe care nu le putea ierta, nici uita; datorindu-și chiar înainte de a fi născut, numai unui hazard dreptul la viață, el nu și-a putut asigura un loc sub soare, chiar de la prima respirație, decât ca un intrus în cuibul familial, ostracizat de aceea care a fost sortită să-i dea viață, chinuindu-și în blesteme trupul.</p>
                  <p>Clipa de zămislire a aruncat, astfel, pentru toată viața asupra lui Vania umbra ei tragică, în care au fost învăluite din prima zi raporturile Smaragdiții cu plodul nevinovat al dramei sale conjugale.</p>
                  <p rend="center">* * *</p>
                  <p>În viața sufletească și chiar în înfățișarea Smaragdei, după însănătoșire, a apărut într-adevăr la iveală o adâncă schimbare.</p>
                  <p>În locul egalității de caracter și a resemnării blânde, s-a accentuat o continuă efervescență cu capricioase și subite fluctuațiuni de stări sufletești, o vecinică tensiune în raporturile cu cei dimprejur și, mai cu seamă, față de Iorgu Răutu.</p>
                  <p>Chiar copiilor ea le acorda mai puțină atențiune ca înainte, mai cu deosebire la început, când diferența între Vania și ceilalți copii mai trezea în ea încă un sentiment de vină și de păcat.</p>
                  <p>Căci ea a încercat să lupte împotriva sentimentelor care o dominau.</p>
                  <p>Dar repulsiunea pentru acest copil nedorit a fost mai puternică. Vederea lui prin sine însăși evoca în memoria ei toată drama vieții ei conjugale și clipa de ispită și, mai ales, sancțiunea grozavă, ceasurile de înjosire și de brutalizare, criza cea mai grozavă a vieții sale.</p>
                  <p>Ca o circumstanță agravantă, Vania, în primele luni ale vieți sale, nu era un copil atrăgător.</p>
                  <p>Ofilit înainte de naștere, cu un cap mare, disproporționat, care se bălăbănea pe un gât subțire, el impre-siona penibil prin fața lui vecinic gălbie, adesea acoperită de o erupțiune suspectă.</p>
                  <p>Vecinic bolnav, el despera și pe doctorul Cojocărescu. Doica sa Irina parcă era singura ființă, căreia acest embrion de om inspira milă și dragoste.</p>
                  <p>Singura lui prezență năștea ideea de suferință și de moarte care la fiecare moment amenința să stângă flacăra plăpândă a vieții.</p>
                  <p>Faptul acesta însuși sădea în sufletul Smaragdiții un sentiment de oroare și de înstrăinare.</p>
                  <p rend="center">* * *</p>
                  <p>Pe la sfârșitul lui mai, când Vania nu ajunsese măcar la zece luni, s-a produs primul conflict între Smaragda Theodorovna și odrasla ei nevolnică, în care aceasta și-a afirmat de timpuriu individualitatea jignind adânc amorul propriu de mamă și de stăpână.</p>
                  <p>Doica Irina, încă foarte tânără, cu toată corpolența ei masivă, era o fire romantică. Parcul răsuna ca în-totdeauna în lunile acestea de cântecele privighetorilor. Irina, nedespărțită de Vania, în contactul ei foarte redus cu restul casei, simțea și ea nostalgia primăverii. Și ceasuri întregi, seara, probabil sub aceeași impulsiune care provoacă și trilurile privighetorilor, cânta la fereastra odăiței din colț, cu priveliștea spre fluviu și sat.</p>
                  <p>Acest apel și-a găsit răsunetul dorit în inima iui Simion, unul din flăcăii din curte, băiat frumos și voinic.</p>
                  <p>Și într-o după amiază, vibrantă de soare și de respirația florilor, în fața Smaragdei Theodorovna, se prezintă Margareta Jozefovna, palidă de indignare, cu gura ei fără buze strânsă într-o crăpătura care-i despica rotundul feței:</p>
                  <p>Doamnă, ducându-mă în parc sus, am dat peste Irina cu Simion... în chioșc, pe bancă... ziua în amiaza mare... cu copilul în cărucior singur... în soare... cât pe ce să se rostogolească la vale, doamne-ferește...</p>
                  <p>Și Margareta Jozefovna își făcu cruce.</p>
                  <p>Inculpata a apărut cu pletele părului ei roșcat, desfăcute, cu carnațiunea aprinsă — și nu numai că nu tăgăduia faptele incriminate, dar cu nerușinare și cinism își afirma dreptul său de a cânta în unison cu privighetorile și cu toată firea.</p>
                  <p>— Nu sânt de papură, și ce treabă ai, — se răsti ea la adresa Margaretei Jozefovna.— Sânt slobodă... n-am bărbat... am să mă mărit cu el... pe dumneata nu te va lua nimeni, geaba îi mănânci cu ochii pe flăcăi... și de copil nu-ți bate capul..., cine-l îngrijește afară de mine... zilele și nopțile întregi — fără mine poate demult l-ar fi luat Dumnezeu.</p>
                  <p>Smaragda Theodorovna, sufocată de această morală primitivă și de acest cinism, se simți parcă și ofensată printr-o irezistibilă asociație de idei: pe bancă, în chioșcul de sus!..</p>
                  <p>Ea n-adresă niciun cuvânt Irinei, ci porunci numai Margaretei Jozefovna:</p>
                  <p>— S-o dai îndată afară, niciun minut să nu steie aici! Copilul sa fie înțărcat și alăptat cu sugătoarea sau poate îi va da sân Paraschiva lui Vichentie.</p>
                  <p>N-ă fost măcar îngăduit Irinei să-și ia rămas bun de la Vania.</p>
                  <p>Dar hotărârea aceasta a fost luată fără să se fi cerut avizul lui Vania...</p>
                  <p rend="center">* * *</p>
                  <p>Și Vania n-a înțeles să se supună! El respingea și biberonul, și sânul Paraschivei și urla necontenit, ziua și noaptea.</p>
                  <p>Când Smaragda Theodorovna, încercând să-l potolească, l-a luat în brațe ca să-i dea ea însăși biberonul, copilul țipa parcă și mai tare, se smuncea cu atâta violență, încât a spart biberonul și era cât pe ce să cadă din brațele mamei.</p>
                  <p>În zadar doctorul Cojocărescu, survenit în vizita lui săptămânală, recurgea la toate calmantele — după puține clipe de somnolență țipetele începeau din nou până la leșin; copilul, cu fața injectată, cu ochii ieșiți din orbite, înfrigurat, cu temperatura urcată, parcă era în fiece clipă gata să-și dea sufletul.</p>
                  <p>Doctorul Cojocărescu își răsucea nervos barbișonul; în sfârșit, aruncă cu hotărâre Smaragdiței:</p>
                  <p>— Nu găsesc vreo altă indicațiune. Sânt copii cu o nemărginită capacitate de afecțiune și atașament. Se vede că și Vania e dintre aceștia. Nu se poate glumi cu aceasta. Poate muri. Nu-mi pot lua răspundere pentru consecințe. Dar să încercăm să rechemăm pe doica lui.</p>
                  <p>Îndată ce s-a trezit în brațele Irinii, adusă în grabă, copilul s-a liniștit ca prin minune și lacom și-a lipit buzele de sânul ei, cu voluptate, mângâindu-l cu ambele-i mânuțe.</p>
                  <p rend="center">* * *</p>
                  <p>Înfrângerea aceasta Smaragda Theodorovna n-a mai putut-o uita, și umilința parcă îi justifica înstrăinarea și răceala față de acest copii refractar de la obârșie.</p>
                  <p>Raporturile dintre mamă și copil au luat astfel de la început un aspect straniu, anormal — chiar maladiv.</p>
                  <p>Întârziat în dezvoltarea lui, mereu bolnav, Vania manifesta o sensibilitate excesivă și un spirit de observație care neliniștea și tulbura pe Smaragdița.</p>
                  <p>Cu patru ani mai tânăr decât Sonia și aproape cu trei ani decât fratele său Tosia, el avea o firească ad-mirație pentru înaintașii săi, și mai cu seama pentru vigoarea și strălucirea lui Tosia și supraveghea în tăcere cu ochii negri ficși, toate alintările, ale căror obiecte erau frații săi, fără să îndrăznească să solicite și el o sărutare sau o mângâiere din partea mamei, care-i părea o arătare supraomenească și atât de înălțată, încât, natural, numai alți supraoameni, ca Sonia și Tosia, se puteau apropia de ea.</p>
                  <p>Pe vremea când Vania abia dacă putea gângăvi puține sunete articulate, el văzu într-o seară, sub lumina candelabrelor aprinse, pe Smaragda Theodorovna, care se gătea de bal, cu o diademă de briliante pe părul ei negru ondulat.</p>
                  <p>Fascinat și entuziasmat, începu să strige:</p>
                  <p rend="italic">— Mama, gia-gia! Mama, gia-gia!</p>
                  <p>Sub acest nume, însușit și de ceilalți copii, el înțelegea o ființă sublimă, adorată și temută, care apărea din când în când din regiuni misterioase pentru o clipă și dispărea ca o zână din povești. Această divinitate fermecătoare și teribilă — a cărei mânie inspira groază și al cărei surâs dădea o beatitudine negrăită — putea accepta de la el numai omagii de venerațiune din depărtare. Apropierea chiar îl speria și-i dădea un sentiment obscur de sacrilegiu.</p>
                  <p>Tocmai pentru faptul că Sonia și Tosia erau admiși în sanctuarul misterios, se răsfrângea și asupra lor aureola mistică.</p>
                  <p>E procesul obicinuit al creațiunilor mitologice.</p>
                  <p>Pentru trebuințele de toate zilele, ca afecțiune și alintare, prin voia soartei, Vania putea face apei numai la îngrijirile „mamei“ Irina — acest nume de „mama“, fără adjective, a rămas pentru el nedespărțit de icoana doicii sale.</p>
               </div>
               <div type="div3">
                  <head>
                     <label>Capitolul XXXVIII. </label>Setea de viață</head>
                  <p>Sănătatea îndreptată, întărirea pulsului vital, complica și mai mult la Smaragdița starea sufletească de aprehensiune deșteptată în ea de orice apropiere a lui Iorgu Răutu.</p>
                  <p>Aparatul psihic al acestuia, foarte sănătos, dar primitiv, nu era în măsură să se adapteze complicațiunilor de psihică feminină. Cu resemnarea țăranului, care acceptă moartea și viața ca un decret al destinului, și care în raporturile sociale și morale moștenite vede o ordine decretată pentru veci de voința divină, el nu putea înțelege ce se petrecea cu Smaragdița, ce înseamnă această schimbare bruscă în caracterul ei. Dar, în același timp, un sentiment adânc și obscur trezea parcă în ei remușcări de cuget, fără ca să-și poată da seama pentru ce și de ce ar fi fost vinovat.</p>
                  <p>Când starea Smaragdiței i-a îngăduit pentru prima oară să între în iatac, el a fost izbit de trupul acesta de copil, de ovalul ei delicat, translucid de paloare, în care viața era concentrată numai în ochii aprinși de focul ascuns ce-i mistuia sufletul.</p>
                  <p>Așezat pe marginea patului, bietul Iorgu abia îndrăznea să atingă cu laba-i păroasă degetele-i subțiri și străvezii aruncate pe plapumă, abia își găsi puterea să-i spună: „Slavă Domnului, dragă Smărăndița, prin mare pojar și năcaz am trecut, acum va da Domnul și va fi bine.”</p>
                  <p>Smaragdița îi fixa cu o privire ciudată; el simți pe degetele ei tremurul ușor în mâna lui, apoi ea își scoase mâna, o trase sub plapumă și, cu o expresie nedescifrabilă pentru el, parcă înfrigurată, își întoarse capul, fără să răspundă niciun cuvânt.</p>
                  <p>Însăși Smărăndița a fost surprinsă de sentimentul acut de dezgust, de revoltă și chiar de ură, pe care i-l trezi această atingere a soțului.</p>
                  <p>Iorgu Răutu s-a ridicat, șoptind: „Doamne, Doamne, miluiește-ne pe noi și iartă-ne păcatele! — și, greoi și stângaci, a ieșit din iatac, aninându-se de toate mobilele pe lângă care trecea.</p>
                  <p>„Doamne, Doamne! — șopti și Smărăndița pentru prima oară, îndrăznind să-și precizeze lămurit senti-mentele. — Ce blăstăm, ce chin! Și pentru ce? Of, Doamne!“</p>
                  <p>Chiar fizicul, înfățișarea iui Iorgu Răutu, o făcea să sufere. Nasul acela monumental, caracteristica ere-ditară a Răuteștilor, ochii albaștri, în care blândețea însăși îi făcea impresia de lipsă de viață și de expresie, zbârciturile încrestate de vârstă, corpul masiv și rău încheiat, parcă tăiat cu toporul, cu hainele care nu se lipeau de el, ca scorojite, mișcările lui stângace, vocea răsunătoare, totul, totul în el, tot ce înainte ea accepta cel mult cu indiferență, acum o îndurera, îi deștepta nu numai aversiune, dar chiar o abia reținută animozitate.</p>
                  <p>Pentru ce? Revolta cărnii exasperate? Nostalgia de viață sufletească mai intensă și mai colorată? Durerea unui ideal întinat, a unui vis risipit?</p>
                  <p>Nu mintea tumănită a lui Iorgu Răutu putea găsi dezlegări pentru aceste mistere!</p>
                  <p>Dar nici inima însângerată a Smaragdiții!</p>
                  <p>— Ah, Doamne, Doamne! — șoptea ea, mișcându-și nervos capul pe pernă.</p>
                  <p rend="center">* * *</p>
                  <p>În seara aceea, când Natalia Chirilovna intrase în iatacul convalescentei, aducând cu ea aerul înviorător de toamnă, Smărăndița, vădit stânjenită, a început s-o întrebe cu precauțiune:</p>
                  <p>— De unde vii? De acasă? Din pricina mea ai avut atâtea necazuri, apoi ai și acasă pe un bolnav — nu e destul, — pe semne, numai de la un pat la altul te duci. Nu mai poți vedea pe nimeni!</p>
                  <p>— A nu, tiotia Dusia! Acasă cu Anatol al meu, noi ne aranjăm foarte bine. Jupâneasa noastră îi cunoaște toate tabieturile și el este bucuros când eu mai iau aer. El se interesează mult de tine. Mă întreabă mereu și mă trimite la tine. Apoi...— aici Natalița, după o scurtă pauză, urmă cu o exagerată indiferență: — Apoi vine mereu la noi contele Przewicki, care e foarte prietenos și cu Tolea și cu mine, și mă tot întreabă cum mai merg lucrurile la Năpădeni, cum ți-i sănătatea, ce mai face moș Iorgu? El ține foarte mult la moș Iorgu. Îi place grozav și casa din Năpădeni și priveliștea. Totdeauna vorbește cu mult foc de toate acestea. Spunea ca ar fi venit, dar se teme să nu vă supere, să nu vă tulbure.</p>
                  <p>Smărăndița întoarse capul în tăcere spre părete, apoi, deodată, începu să vorbească:</p>
                  <p>— Mă simt încă foarte slabă, și Egor Stepanovici vrea să facă botez ca totdeauna cu tămbălău. Mai cu seamă că vrea să fie naș bădița Ion din Botoșani, fratele mai mare al lui Egor Stepanovici. Eu nu cred că e bine să se întârzie prea mult, copilul e cam bolnav, nu e bine.</p>
                  <p>— Da, tiotia Dusia mea, ești acuma mult, mult mai bine. Și trebuie să-ți dai curaj, să ai mai multă poftă de viața, și, la urma urmelor, ce tămbălău mare are să mai fie la botez! Ei! Au să vină câțiva prieteni, câteva rude, puțină muzică, puține cântece, mai mult joc de cărți și băutură. N-ai nevoie să stai tot timpul, casa e mare, și la urma urmelor, mai putem aștepta două-trei săptămâni până ce vei putea rămânea mai multă vreme în afară de pat.</p>
                  <p>— Dar vezi, gospodăria aceasta, copiii și Egor Stepanovici.</p>
                  <p>— Nu, nu, nu! Nici gospodărie, nici copii, nici moș Iorgu! Numai tu, numai tu! Trebuie să te gândești numai la tine, să te gândești la lucruri bune, vesele, plăcute, fericite. Să citești, să te distrezi; Și ai să vezi în puține zile cum ai să te faci.</p>
                  <p rend="center">* * *</p>
                  <p>Mai mult n-a fost spus nimic între cele două prietene, dar amândouă s-au înțeles foarte bine, deși fiecare a crezut ca nu s-a trădat. Astfel, la botez a apărut în casa din Năpădeni, pentru prima oară de la scena din chioșc, contele Wladislaw Przewicki.</p>
                  <p>Puține momente de conversație, cuvintele indiferente schimbate, au fost îndeajuns, pentru ca Przewicki să știe că este iertat, iar Smaragdița să simtă cum în ea parcă crește bucuria vieții, renasc încrederea în sine, nădejdi și aspirațiuni nedeslușite, dar care dau lumii dimprejur strălucire și bogăție.</p>
                  <p>După botez, Smaragdița câștiga puteri văzând cu ochii.</p>
                  <p>Și în același timp, ca niciodată era prinsă de sete de viață, era neastâmpărată în goana după petreceri, în căutarea contactului cât mai strâns cu lumea.</p>
                  <p>Gospodăria a fost lăsată aproape pe de-a-ntregul în grija Margaretei Jozefovna. Și chiar copiilor favoriți ea nu consacra decât relativ puțina vreme, iar pe Vania nu-l vedea decât în acele momente, din nenorocire prea dese, care necesitau și vizitele doctorului Cojocărescu.</p>
                  <p>Iorgu Răutu nu era deprins cu analize psihologice și nu avea nevoie de prea multe explicații pentru această schimbare a ritmului vieții.</p>
                  <p>Natalia Chirilovna știa să-i sugereze cea mai bună justificare: interesul sănătății și al echilibrului sufletesc al Smărăndiții; apoi și în ce privește pe Vania, ea nu găsea cuvinte de laudă pentru devotamentul și priceperea Irinei, care — spunea ea — nu trebuia să fie turburată de intervenții inutile în îngrijirea micuțului bolnav.</p>
                  <p rend="center">* * *</p>
                  <p>După sfârșitul muncilor câmpului a fost reluată și la Năpădeni viața de iarnă a boierimii moldovene.</p>
                  <p>Iorgu Răutu era însă cam îngrijat de realizările legii de desființare a boierescului și de împroprietărire, ca și a altor reforme, care urmau să fie introduse și în Basarabia în condițiuni mai grele pentru clasele privi-legiate ca în restul împărăției.</p>
                  <p>Dar și în această privință, el găsea oarecare reconfortare într-o nouă prietenie.</p>
                  <p>Contele Wladislaw Przewicki, în doi ani, realizase destule progrese în cunoștința limbii moldovenești pentru a putea susține o conversație puțin complicată și puțin variată cu Iorgu Răutu.</p>
                  <p>Nu lipsea de la nicio goană sau vânătoare la care participa acesta, și chiar introducea metode cinegetice noi, „cum sunt obicinuite la curțile magnaților din Polonia“. Dânsul manifesta multă considerație pentru stăpânul Năpădenilor, admira ochiul lui sigur și mâna fermă ca pușcaș — și alte talente vânătorești; îi recomanda puști noi, după „ultimul model“ din Franța; dobândea, Dumnezeu știe pe ce cale, ogari din Rusia, copoi din Ungaria, prepelicari din Anglia, îmbogățind astfel aparatul vânătoresc din Năpădeni. În același timp, Iorgu Răutu putea găsi la el un sfat bun de gospodărie tot din arsenalul „magnaților din Polonia“, informațiuni și tot felul de rețete utile.</p>
                  <p>Cu vremea, Przewicki apărea tot mai des în serile slobode la Năpădeni și le petrecea la nesfârșite partide de pichet sau de écarté, cu amfitrionul.</p>
                  <p>În flighel îi era rezervată o cameră, în care el descindea oricând sosea, și care și luase numele de „odaia grafului“.</p>
                  <p>Iorgu Răutu prin firea lui se atașa ușor de oamenii cu care venea în contact. Dar „graful“ se deosebea atât de mult de mediul obicinuit al societății basarabene! Numele' lui, povestirile, care presupuneau o înaltă situație socială și un trecut de splendoare; talentele și cunoștințele care au fost dovedite și cu prilejul unei boli de cai ivite la Năpădeni,— toate acestea inspirau mult respect ursului moldovean, cum îl numea în glumă și prietenește Przewicki:</p>
                  <p>— Să-mi spui, căpitane! — așa îi zicea de obicei Iorgu în familiaritatea conversațiunilor la joc de pichet,— de ce rămâi în moscali, dumneata <hi rend="italic">magnat</hi>, — (neologism care de curând îmbogățise vocabularul lui Iorgu Răutu),— om învățat, petrecut prin lume, la Viena și la Paris? La ce bun să putrezești în duhoarea de cazarmă?</p>
                  <p>— Vede, Egor Stepanovici, honor de familia Przewicki, fost înainte și amu slujba în armie, tata meu gheneral, bunic meu mareșal și înainte bunic și înainte bunic — tot soldat la craiu polon. Și știi mata, — continuă el, privind cu înțeles pe partenerul său: — Polonia una zi are nevoi de soldat, amu este datoria noastră magnat polonez și soldat...</p>
                  <p>Iorgu Răutu se uita și el cu înțeles la Przewicki și simțea mai mare stimă pentru el.</p>
                  <p>Vizitele, contelui Przewicki au fost distanțate, mai cu seamă la început, cu foarte multă socoteală, pentru ca și Iorgu Răutu și Smaragdița să-l poată întâmpina cu aceeași întrebare: „Unde ai lipsit atât de mult?“ — până ce a ajuns ca această întrebare să se pună chiar dacă o singură zi nu era văzut la Năpădeni. De asemeni, în vremea aceasta rar lipsea și Natalia Chirilovna.</p>
                  <p>Pe când boierii se războiau la pichet, doamnele ședeau cu vreun lucru de mână, intervenind rar în con-versația dintre bărbați.</p>
                  <p>Când stăpânul era ocupat cu socotelile lui de gospodărie sau ieșea prin curte, Przewicki se așeza pe lângă doamne, adresându-se parcă mai des către Natalia Chirilovna.</p>
                  <p>Ei aveau un mai bogat material de conversație, amintiri comune, din vremurile când soții Voronin trăiau prin diferitele garnizoane ale împărăției, ca și călătoriile prin străinătate și reminiscențele literare. Dar Przewicki știa, cu multă iscusință să atragă și pe Smaragda Theodorovna în discuție, mai cu seamă asupra vieții sociale, a operelor literare, care tratau subiecte de aceeași natură, și atingeau probleme de moravuri.</p>
                  <p>Întrucât discuțiile acestea urmau în limba rusească, indiferent de subiectul lor, Iorgu Răutu, când asista la ele, se mărginea să asculte cu bunăvoință și să clatine aprobativ din cap, ca și cum ar fi luat parte și el la conversație, sau se apuca de pasiansă ori își găsea vreo altă treabă.</p>
                  <p>În iarna aceea, în așteptarea marilor inovațiuni, viața socială a județului S***, era mai agitată. Nervozitatea obștească se manifesta printr-o sete deosebită pentru serbări și petreceri, organizări de baluri în oraș în scop de binefacere, ca și printr-un fast deosebit în organizarea de vânători și sindrofii la conacurile boierești.</p>
                  <p>Soții Răutu de cele mai multe ori luau împreună parte la toate aceste distracțiuni. Dar Iorgu Răutu tot mai adesea, mai cu seamă în ce privește, diferitele recepțiuni, baluri și alte mondenități, o lăsa pe Smaragdița singură cu Natalia Chirilovna Voronin, sau sub patronajul doamnei Cazara sau al doamnei Brezó.</p>
                  <p>Smaragdița participa cu pasiune la acest praznic neîntrerupt; dansa și organiza jocuri de salon, mulțumită de succesul pe care tinerețea și frumusețea ei i-l asigurau.</p>
                  <p>Contele Przewicki rar lipsea din saloane, în care întotdeauna se distingea dintre cavalerii autohtoni prin talentele și manierele lui.</p>
                  <p>Era dar natural ca el întotdeauna să fie în centrul cochetăriilor feminine. Însă el dovedea foarte mult tact și pătrundere psihologică.</p>
                  <p>Aducând, în aparență, aceleași omagii tuturor doamnelor din elita județului, știa să sugereze multora din ele și mai cu seamă Smaragdiții, că pentru ele sânt omagiile cele mai sincere și devotamentul cel mai adânc.</p>
                  <p>În tot cursul iernii raporturile dintre Smaragda și contele Przewicki aproape n-au suferit nicio schimbare, n-au mers mai departe decât manifestări de simpatie și respect reciproc.</p>
                  <p>Și Smaragdița câteodată parcă se simțea chiar enervată de faptul că Przewicki s-ar părea că preferă nu numai societatea Nataliței Chirilovna, dar chiar a lui Iorgu Răutu.</p>
                  <p>În afară de simfoniile subconștientului, care învăluiau în timbrul lor fiecare gest și fiecare cuvânt în scurtele convorbiri dintre Przewicki și Smaragdița, nici el, nici ea, nu-și permiteau vreo aluzie asupra trecu-tului.</p>
                  <p>În aceste acorduri, în așteptări tainice din ambele părți, s-a sfârșit iarna înfrigurată a acestui an.</p>
               </div>
               <div type="div3">
                  <head>
                     <label>Capitolul XXXIX. </label>Mănăstirea</head>
                  <p>Dar primăvara, cu începutul muncilor agricole, societatea aceasta de moșieri și agricultori nu putea, bineînțeles, cheltui multă vreme pentru mondenitate. Câteva bazaruri de binefacere, două-trei <hi rend="italic">garden-party</hi> de ziua sfinților Constantin și Elena sau Petru și Pavel — erau ocaziuni excepționale pentru reuniuni de societate.</p>
                  <p>De sfântul Gheorghe — ziua onomastică a lui Iorgu Răutu — vremea nu îngăduia vreun garden-party, iar toiul muncilor câmpului excludea și vreo altă petrecere în stil mare.</p>
                  <p>Totuși Natalia Chirilovna reușea și în afară de sărbători să organizeze din când în când un picnic mai modest, în pădure sau pe o culme de deal, care deschidea o priveliște mai pitorească.</p>
                  <p>De vreo două ori ea a putut chiar pune la cale mici excursiuni în luntre, cu opriri la mănăstire și în alte colțuri mai frumoase de pe țărmurile Nistrului.</p>
                  <p>La aceste petreceri luau parte, afară de Smaragdița și contele Przewicki, de obicei încă două-trei doamne și domnișoare din vecinătate cu cavalerii lor civili sau militari, Natalia Chirilovna fiind foarte iscusită în combinațiuni care în mod natural împărecheau pe excursioniști, spre mulțumirea tuturor.</p>
                  <p>Excursiunea în luntre, în jos pe Nistru până la celebra mănăstire Japca, a dat prilejul demult așteptat și dorit pentru prima convorbire mai intimă între Smaragdița și Przewicki.</p>
                  <p>Scopul anunțat al excursiunii era o masă pe țărmul lacului care colecta apa rece și limpede a unui izvor bogat, răzbit din stâncile dealurilor la nord-vest de mănăstire.</p>
                  <p>Mănăstirea răsărea majestuos printre grădini, pe un platou înconjurat de stânci abrupte și dealuri împădurite, la vreo cinci sute metri de la țărmul Nistrului.</p>
                  <p>Plecând la deal, spre mânăstire, perechile de excursioniști s-au înșirat, distanțate natural după pasul și vioiciunea fiecăruia.</p>
                  <p>Astfel, Smaragdița și Przewicki nici n-au băgat de seamă, când celelalte perechi au rămas în urmă. Ocolind mânăstirea, ei au ajuns la lac, în a cărui oglindă se răsfrângeau cerul senin și dealurile cu verdeața lor luxuriantă, cu nuanțele nesfârșite: de la mesteacănul deschis până la stejarii seculari cu frunzișul lor întunecat.</p>
                  <p>În drum, pe nesimțite, conversația a alunecat asupra vieții pe care o ducea Smaragdița la Năpădeni.</p>
                  <p>— Cred, Smaragda Theodorovna, că nu vă îndoiți de respectul meu nemărginit și devotamentul meu pentru dumneavoastră. În exilul în care trăiesc acuma, în ciuda aparențelor vieții mele, sânt așa de însetat de un suflet înrudit, încât puteți înțelege ce însemnați pentru mine, în această, să mă iertați, pădure omenească în care trăim. Dar... eu am trăit și, deși n-am trecut cu mult peste treizeci de ani, viața mea e bogată în bucurii, ca și în tragedii. Dar dumneata, Smaragda Theodorovna, la vârsta de douăzeci de ani, în bârlogul ăsta din Năpădeni — un colț pitoresc, nu-i vorbă — dar înecat în preocupările banale ale vieții... Mi se pare, n-ați ieșit aproape niciodată de la țară?..</p>
                  <p>Smaragdița, nervoasă, l-a întrerupt:</p>
                  <p>— Am stat trei ani la pension la Chișinău, am fost și la Odesa o dată, dar nu prea am găsit interesantă viața de acolo, același lucru ca și aici,— declară ea,- uitându-și afirmația contrară, de la banchetul din Vântura...</p>
                  <p>— Chișinău... Odesa... Câtă vreme ați stat în Odesa, dacă-mi iertați indiscrețiunea, doamnă? — întrebă Przewicki, bătând cu cravașa peste ciubotele sale de cavalerist.</p>
                  <p>— Două săptămâni, acum cinci ani, când am fost cu coana Anica Mesnicu pentru... trusou, — răspunse Smaragdița repezit și apoi se opri îndată, rușinată și jenată de această evocare.</p>
                  <p>— Dar de ce nu vin ceilalți? — continuă ea, uitându-se turburată împrejur: — Unde-i Natalița ceea? Să ne ducem înapoi ca să-i întâlnim...</p>
                  <p>— Dacă doriți... Trebuie însă să vie imediat. Noi am mers repede, iar Natalia Chirilovna, cu silueta ei planturoasă, merge încet, dealul este prea repede pentru ea. Și aici e așa de frumos! Și piatra aceasta parcă-i anume așezată aici pentru odihnă și convorbire prietenească, în mijlocul acestei feerii...</p>
                  <p>După o clipă de șovăire și tot privind spre drum Smaragdița se așeză pe piatră.</p>
                  <p>— Două săptămâni la Odesa la cincisprezece ani... Cheltuite în vizite la magazine și modiste... A! Doamnă, nu Odesa, ci numai Parisul ar putea da un cadru potrivit pentru frumusețea dumitale, un mediu pentru o viață sufletească mai bogată, intelectuală și artistică... Dar și la Odesa se poate vedea o trupa franceză la teatru, o operă italiană, teatrul rusesc, opereta vieneză și rusească. Sigur, nu poate fi comparație cu centrele mari din apus, dar totuși este și Odesa un focar de viață socială și culturală. Mă mir pentru ce nu întreprindeți o călătorie chiar la Viena și la Paris. La Odesa ați putea petrece sezonul în fiecare iarnă, în orice caz, mai bine decât la vânătorile și la balurile de la diferite moșii din acest județ! Egor Stepanovici este un om cu avere și ar putea găsi și el compensație într-un sezon, cel puțin, la Odesa. Nu este iertat că v-ați înmormântat la țară de la cincisprezece ani... până acuma cinci ani pierduți din viață!</p>
                  <p>Smaragdița exclamă:</p>
                  <p>— Ah, ce căldură! — și, în adevăr, fața-i era aprinsă, ochi-i străluceau ca de febră.</p>
                  <p>Ea ridică din cap pălăria — „panier“ de paie — legată sub bărbie cu cordeluțe de mătase roșie, și, nervos, tot lega și dezlega aceste cordeluțe pe genunchii ei.</p>
                  <p>Contele Przewicki i-a dat vreme să se liniștească, bătând în tăcere cu cravașa peste ciubote; apoi din nou insistă:</p>
                  <p>— Nu aveți nicio ispită, nicio dorință să ieșiți măcar, așa pentru câteva săptămâni din banalitatea zilnică a vieții de țară?</p>
                  <p>Smaragdița, râzând nervos, aruncă sacadat în răspuns câteva cuvinte:</p>
                  <p>— Dar... am copii!..— un moment de pauză: — ...trei copii, gospodărie mare, chiar iarna nu sântem liberi — nici eu, nici Egor Stepanovici.</p>
                  <p>Dar polonezul obiectă, vorbind încet, parcă gândind pentru sine și privind în lături, spre fața netedă a lacului:</p>
                  <p>— Da... trei copii! În mai puțin de cinci ani!.. singură încă copil de cincisprezece ani... fără să guste din cupa vieții... fără să cunoască culmile artei, ale frumosului, ale vieții sociale rafinate și bogate...— și parcă tresărind, el repede se întoarse spre Smărăndița și, mașinal, punând mina pe brațul ei, urmă pasional: — Dar este o crimă! o neomenie! în monotonia asta sură vei ajunge din zi în zi, din an în an, până la bătrânețe, și nu vei avea, întorcând privirea spre trecutul gol, niciun punct luminos, niciun moment de tresărire, de exaltare, în care să fi simțit că inima bate în plin, că viața merită a fi trăită și că această comoară de frumusețe vie, acest suflet bogat, au fost risipite în zadar, înmormântate în mlaștină —pentru ce? Pentru copiii dumitale? Ce le poți da dumneata, ce poți aduna pentru ei în sufletul dumitale, vegetând la Năpădeni, între cămară și pivniță? A! Smaragdița, în blăstămul vieții mele, mi-a fost dat să văd acest sacrilegiu, această profanare și să nu fiu în stare, să n-am dreptul să depun la picioarele dumitale toate nestematele unei vieți adevărate, bogate și înălțate!</p>
                  <p>Smaragdița, adânc emoționată, sări de pe piatră și se îndreptă câțiva pași spre mânăstire:</p>
                  <p>— Dar unde-i Natalița, unde-s ceilalți?</p>
                  <p>— Smaragda Theodorovna! — răsună în urma ei vocea adâncă a lui Przewicki. —Nu mă ofensați, dând o interpretare vinovată acestei izbucniri izvorâte dintr-un sentiment curat, dintr-un devotament dezinteresat. Dacă vă îndoiți de mine, puteți pleca; nu ne vom mai revedea niciodată...</p>
                  <p>În ochii Smaragdiței s-au ivit câteva lacrimi; cu o mișcare nervoasă ea a rupt cordeluța pălăriei și nici n-a băgat de seamă cum s-a așternut pe praful cărării o mică pată roșie.</p>
                  <p>Cu un gest de o grație eteree, ea se întoarse spre Przewicki, și-l privi cu ochii negri, mari, nemaiputând stăpâni adânca ei tulburare și nostalgia, pe care cuvintele elegantului aristocrat polonez au silit-o să și le trădeze.</p>
                  <p>Acesta însă, cu aceeași voce caldă și profundă, insistă:</p>
                  <p>— Un cuvânt, Smaragda Theodorovna, un cuvânt să-mi spuneți, dacă ați dori să trăiți măcar câteva săptămâni în viforul unui centru de viață artistică și intelectuală, măcar ca acel din Odesa? Dacă Egor Stepanovici ar găsii vreo obiecțiune, m-aș însărcina eu să-i vorbesc prietenește, căci mă onorează cu simpatia domniei sale.</p>
                  <p>— Nu, nu! — repede îl întrerupse Smaragdița. — Nu trebuie, Wladislaw Stanislavovici! Sigur, doresc mult să văd și altă lume, să trăiesc și altă viață. Și chiar iarna viitoare aveam intenția să mergem la Odesa. Și ne aranjăm noi cu Natalița. Egor Stepanovici nu din zgârcenie stă la țară, dar nu-i vine în gând și eu nu i-am cerut până acum. Dar acum aranjăm noi cu Natalița!</p>
                  <p rend="center">* * *</p>
                  <p>— Uhu, uhu! Unde sânteți? — se auzi din depărtare vocea Nataliței.</p>
                  <p>— Uhu! — îi răspunse argintiu Smaragdița.</p>
                  <p>— Hop, hop! — răsuna tenorul puternic al lui Przewicki.</p>
                  <p>Smaragdița a rămas pe loc. Przewicki a făcut câțiva pași în direcția chemărilor, dar din momentul acesta Smaragdița simțea ca și cum între ei se născuse un interes comun, aproape o legătură de complicitate, o conspirațiune tainică.</p>
                  <p>Natalița apăru, în sfârșit, în compania unui atlet brun și aprins, un băietan de abia de vreo douăzeci ani, sublocotenent în regimentul lui Przewicki.</p>
                  <p>Ei se rătăciseră, apucând de la mânăstire, din greșeală, pe altă cărare.</p>
                  <p>În curând se apropiară și celelalte perechi, din care unele s-ar fi fost rătăcit și ele prin pădure, iar altele au întârziat, preocupate fiind de aranjarea dejunului la mânăstire.</p>
                  <p>Dar căpitanul Przewicki a protestat cu energie:</p>
                  <p>— Dejun la mânăstire, între ziduri? Nu! Să aducem cele pregătite aici pe iarbă, în splendoarea aceasta. Iată, acolo la umbra stejarului cela bătrân. Doamnele să stea aici, iar noi să mergem repede la mânăstire, câțiva frați călugări vor ajuta și în cinci minute vom înjgheba aici un ospăț de Sardanapal!</p>
                  <p>Natalița începu să aplaude, să sară în sus, să trepideze pe loc, apoi, pe neașteptate îmbrățișă pe Sma-ragdița:</p>
                  <p>— Tiotia Dusia, tiotia Dusia! — exclamă ea.— Ce fericire e să fii tânără și frumoasă și... iubită!</p>
                  <p>Cu toată silueta ei rubensiană, ea se învârtea ușor, fugind spre stejarul desemnat.</p>
                  <p>Dejunul improvizat a reușit de minune. Veselia bătea în larg. Veselie, hohote, conversații lipsite de orice înțeles, dar totuși cu foarte mult înțeles între perechi.</p>
                  <p>Sufletul societății, ca întotdeauna, a fost contele Przewicki prin glumele și anecdotele sale, care nu depășeau limitele bunei cuviințe, dar aveau negreșit și o picătură de romantism sugestiv, la destinația Smaragdiței.</p>
                  <p>Întoarcerea în luntre a urcat încă atmosfera de veselie și cordialitate între toți excursioniștii. La un mo-ment dat, frumosul contralto al Nataliței răsună într-o romanță la modă; la tenorul bogat al lui Przewicki se asocie imediat sopranul argintiu al Smaragdiții, fragil, dar dulce și cristalin — și apoi și corul celorlalte perechi.</p>
                  <p>Când luntrea trecu pe lângă Camenca, colonia germană de pe moșia prințului Wittgenstein, pe țărmul Podoliei, un grup de tineret, adunat în această zi de duminecă, a salutat cu urale luntrea, apoi a intonat în cor un cântec nemțesc — ceea ce a provocat aplauze și râsete de mulțumire din partea excursioniștilor.</p>
                  <p>În această voie bună luntrea a ajuns la marginea parcului din Năpădeni.</p>
                  <p>Musafirii, aflând că Iorgu Răutu nu s-a întors încă de pe moșie, s-au adunat în cerdac. Și, sub impresiile din excursie, a urmat o conversație animată și care, pe nesimțite, a dus iarăși la oarecare izolare a perechilor.</p>
                  <p>— Smaragda Theodorovna! — a spus încet contele Przewicki.— Ne-am înțeles: iarna la Odesa?</p>
                  <p>Smaragda n-a spus nimic, dar răspunsul a fost totuși dat...</p>
               </div>
               <div type="div3">
                  <head>
                     <label>Capitolul XL. </label>În cumpănă</head>
                  <p>Înainte de a se retrage în iatacul ei, Smaragdița a trecut prin camera în care dormeau Sonia și Tosia.</p>
                  <p>La lumina candelei de la icoană în umbră răsărea chipul drăgălaș al Soniei, culcată cu brațul sub căpușor. Smaragdița s-a aplecat asupra ei. Fetița respira ușor și regulat, însă i se păruse că avea o expresie tristă. Când ea a sărutat obrăjorul copilei, Sonia deschise ochii, zâmbind, și-și aruncă brațele după gâtul mamei:</p>
                  <p>— Mămico, unde-ai fost atâta vreme? Mi-a fost tare, tare dor după matale — și mie, și lui Tosia. Și am plâns amândoi. Mâine iar ai să te duci?</p>
                  <p>Smaragdița a ridicat-o în brațe și printre sărutări, cu mult drag, îi zicea:</p>
                  <p>— Nu, nu mă mai duc! Rămân cu voi!</p>
                  <p>Copilița și-a și pus căpșorul pe perină, a închis ochii și a adormit pe dată, cu fața luminată de un zâmbet calin.</p>
                  <p>Smaragdița a făcut cruce și deasupra patului lui Tosia, sărutându-l pe frunte, fără să-l trezească, și, tulburată, a trecut în iatac.</p>
                  <p>Cu tot angajamentul tacit, ce-și luase față de contele Przewicki, ea și-a dat deodată seama că se deschidea înaintea ei o cărare spre necunoscut.</p>
                  <p>Întrebarea și îmbrățișarea Soniei au dezlănțuit în sufletul ei o luptă, o adevărată vijelie, în care nostalgia unei vieți mai bogate și, poate, chiar chemarea simțurilor intrau într-un violent conflict cu glasul conștiinței, cu toate tradițiile morale și poruncile religiei, care o chemau la datorie.</p>
                  <p>În genunchi înaintea icoanei Maicii Domnului, ea se rugă din tot sufletul, cerând sprijin și îndreptare; apoi multă vreme a stat, în reculegere, așezată în fotoliul ei.</p>
                  <p>În sfârșit, se ridică și, oftând, își făcu cruce și se culcă liniștită. Glasul datoriei biruise.</p>
                  <p>În conștiința ei angajamentul luat a fost anulat.</p>
                  <p rend="center">* * *</p>
                  <p>A doua zi dimineața, Smaragdița se trezi tresărind din somn parcă auzind o chemare. Razele solare, intrând prin fereastră într-o fâșie luminoasă, i-au oprit vederea asupra chipului emoționat al Irinei. Părul ei roșcat parcă scânteia în cercul de lumină, și față ei, de obicei de roz cald al blondelor roșcate, acuma părea cu atât mai descompusă, cu cât pe paloarea ei răsăreau mai pronunțat petele de pistrui.</p>
                  <p>— Să mă iertați, coniță! Dar Vania nu-i bine. Ar trebui trimis după doftor! Toată noaptea nu l-am putut ogoi. Plânge, plânge, nu mănâncă și varsă. Boerul, care-i acolo, m-a trimes după dumneavoastră.</p>
                  <p>Lăsându-și în jos picioarele, în papuci, Smaragdița, spre a-și înăbuși poate remușcările respinse în subconștient, a întrerupt pe dată:</p>
                  <p>— Dar copilul aista plânge necontenit, nu numai amu. Nu știu ce faci cu el, de nu știi să-l astâmperi și să-l adormi!..</p>
                  <p>Aruncându-și pe umeri un șal subțire, ea s-a îndreptat în coridor spre capătul opus al conacului.</p>
                  <p>Gemetele surde, care veneau din odaia din colț o iritau și o răzvrăteau împotriva copilului, împotriva ei și a vieții sale întregi.</p>
                  <p>Silueta monumentală a lui Iorgu Răutu, plecată asupra patului lui Vania, expresia lui de zăpăceală nepu-tincioasă i-au pornit din nou în suflet valul de dezgust și de revoltă:</p>
                  <p>— Of, Doamne, Doamne! Ce-i cu copilul ista? Un ceas nu-ți dă liniște! Îs sătulă și de viață.</p>
                  <p>— Taci, fa femeie! — o întrerupe speriat Iorgu Răutu: — Îi păcat, toată noaptea s-a văitat plodul. Îi păcat. Nu-i vina lui. E greu, dar ce vrai? Așa a vrut Dumnezeu. Nu știu ce-i de făcut, am trimes și după baba Vasilca să-l descânte.</p>
                  <p>Baba Vasilca, venită în grabă, însoțită de Margareta Jozefovna și de jupâneasa Marghioala, a și întreprins, împreună cu doica Irina, o serie de manipulațiuni magice care urmau să gonească boala din trupul acestui copil, care, l-a vârsta de un an, nici nu umbla și abia putea să șadă.</p>
                  <p>Copilul ardea și cu ochii săi febrili urmărea pe doica Irina, gângăvind la adresa ei singurul cuvânt pe care-l putea rosti:</p>
                  <p rend="italic">— Ma-ma, ma-ma.</p>
                  <p>Smaragdița respira violent, apăsând cu un deget tâmpla stingă și, sprijinindu-și sânul, agitat de uraganul de simțiri vrăjmașe, care o cuprinsese năprasnic.</p>
                  <p>Ea se simțea posedată de duhul răzvrătirii, dar nici nu putea, nici nu mai vroia să-l stăpânească!</p>
                  <p>„Asta-i viață?“ — își aducea aminte ea și parcă auzea și sunetul cuvintelor din ajun: „de la cincisprezece ani robită între pivniță și cămară... trei copii, unul după altul... înmormântată la douăzeci de ani... în monotonia aceasta cenușie... sub apăsarea îndatoririlor și a zbuciumărilor mărunte... de nesuferit“...</p>
                  <p>— Trebuie să-i dăm,— spuse ea totuși, silindu-se să-și înăbușe răzvrătirea.— Trebuie să-i dăm un ceai de romaniță. Mă duc să-l pregătesc.</p>
                  <p>În acest moment hotărârea ei a fost luată definitiv. Toate îndoielile și aprehensiunile din noaptea trecută dispăruseră.</p>
               </div>
               <div type="div3">
                  <head>
                     <label>Capitolul XLI. </label>Stratageme conjugale</head>
                  <p>Realizarea hotărârii cerea însă prudență și mult tact.</p>
                  <p>Iorgu Răutu, oricât de blajin și supus în fond, nu putea admite cu mintea lui de țăran, ca în casa lui „să cânte găina“.</p>
                  <p>Dacă Smaragdița i-ar fi declarat fățiș, fără pregătirea terenului, că a hotărât să petreacă iarna la Odesa, și i-ar fi cerut să satisfacă această dorință, el, desigur, s-ar fi revoltat de simplul fapt că astfel de hotărâre a putut fi luată și dorința exprimată, fără ca să fie întâi cunoscute și ținute în seama ideile lui și planurile lui pentru întrebuințarea răgazului de iarnă.</p>
                  <p>Chiar dacă rezistența lui ar fi fost, la urma urmelor, înfrântă, totuși pe această cale se puteau naște scene penibile, furtuni și trăsnete, complicații inutile.</p>
                  <p>În cinci ani de căsătorie, Smaragdița și-a dat seama că nu este greu ca „găina“ să facă pe cocoș să cânte cum vrea ea.</p>
                  <p>Ea a învățat să-l manevreze de minune pe Iorgu Răutu, pentru ca el să facă, după dorința ei, în toate detaliile vieții, fără ca ea să-i ceară nimic, fără măcar să-și exprime vreo dorință, pentru ca să poată astfel oricând atribui în caz de nevoie toate inițiativele lui Egor Stepanovici însuși.</p>
                  <p>La masă conu Iorgu Răutu observă că Smaragdița n-a luat aproape nimic în gură: cerca cu furculița o bucățică sau alta, apoi lăsa totul pe farfurie.</p>
                  <p>— Nu ți-e bine, Smaragdițo? De ce nu mănânci? Îs minunate sărmăluțele!</p>
                  <p>— Nu știu, dar nu prea-am poftă de mâncare.</p>
                  <p>— De ce? Te doare ceva?</p>
                  <p>— Nu, nu mă doare nimic,— răspunse ea,- oftând, dar cu un gest discret își ștergea lacrima trădătoare, care-i umezise ochii.</p>
                  <p>— Ce-i aiasta, fa femeie? Spune odată! Ce-ți lipsește? Nu te-ai îndreptat încă? Ești bolnavă? Să chemăm doctorul!</p>
                  <p>— Nu, n-am nimic.</p>
                  <p>— De ce plângi atunci?</p>
                  <p>— Așa! Mi s-a făcut dor de mama...— Și aci plânsul chiar cu tot dinadinsul îi împiedica graiul: — Mi-am adus aminte... sânt de atâta vreme singură, fără mamă... fără un sfat... fără sprijin... cu toată greutatea pe capul meu, fără mângâiere.</p>
                  <p>— Iaca! Ai căpchiat, femeie? Cum singură? Cum fără mângâiere? Dar nici nu-ți poți aduce aminte de mă-ta de când a murit! Cum fără mângâiere și singură? Ai casă, ai copii! Vino-ți în fire, femeie!</p>
                  <p>Smaragdița se ridică brusc, ca să-și stăpânească hohotul, se repezi pe ușă și se închise în iatac, trăgând zăvorul.</p>
                  <p>Scena aceasta se repeta aproape zilnic — în cazuri mai grave cu și mai multă violență — și se prelungea după importanța sugestiunilor care trebuiau inspirate pentru „cântecul cucoșului“.</p>
                  <p>În împrejurarea de față, mai multe săptămâni, Smaragdița se mișca palidă și tristă, ca o umbră tăcută, icoană însăși de resemnare și melancolie. Și orice încercare de a ajunge la o mărturisire sau la o explicare provoca spasme de plâns, crize nervoase și chiar leșinuri.</p>
                  <p>În zadar, bietul Iorgu Răutu făcea apel la nepoată-sa Natalia Voronin, la cucoana Anica, la Toader Cacioni,— în zadar își gonea caii după doctorul Cojocărescu, care își golise fără folos sacul cu rețete și nu mai știa încotro să dea cu capul.</p>
                  <p>La un moment dat, sărmanul „cocoș“ i-a cerut un sfat și „grafului“, om cu experiență, care, ca bun prie-ten al casei, se interesa mereu de starea sănătății doamnei Răutu.</p>
                  <p>— Să-i vorbești și dumneata, dragă căpitane. Să vezi, poate o descoși și vei afla ce-i cu copchila aiasta. Ești om purtat prin lume.</p>
                  <p>Dar nici experiența grafului n-a fost de folos.</p>
                  <p>În sfârșit, spre toamnă, stând la sfat cu Natalița și graful, — coana Anica Mesnicu și Toader Cacioni vădit se fereau de a se mai amesteca în toată „daravera“ aceasta — Iorgu Răutu a declarat cu hotărâre, în fața Smaragdiței:</p>
                  <p>— Nu mai merge treaba aiasta. Aș da și zece ani din viață să aflu ce-i poate da liniște și sănătate, ce vrea?</p>
                  <p>— Moș Iorgule, — spuse deodată Natalița, — mă gândesc așa: eu am zece ani mai mult ca dânsa, am mai umblat prin lume cu regimentul lui Anatol, am mai fost și prin străinătăți, am mai trăit prin târguri mari, și tot mi se înăcrește sufletul stând mereu la Onițcani — cu slugi, cu gospodărie, griji, și-mi vine pofta să-mi iau lumea în cap. Dar sărmana fata aiasta se murează aici la Năpădeni. I-ar trebui o primenire, un alt aer, să mai vadă lumea, să mai meargă la teatru, să asculte muzică.</p>
                  <p>Graful tăcea, frecându-și bărbia cu două degete, dar toată atitudinea lui exprima aprobarea.</p>
                  <p>Iorgu Răutu, mirat scărpinându-se după ureche, se îndreptă spre Smaragdița:</p>
                  <p>— Spune, fa femeie, poate ai vrea să ne ducem undeva la Chișinău, la Odesa sau la Kiev, dacă nu te va obosi prea mult drumul?</p>
                  <p>Smaragdița oftă și-și șterse iarăși o lacrimă nevăzută:</p>
                  <p>— Dar cum să merg? Cu cine? Cum vor rămânea copiii? Și cheltuiala-i mare! — și un nod în gât îi taie vorba.</p>
                  <p>— Iaca! — cu bucurie o întrerupe Iorgu Răutu.— Atâta treabă să fie, cu cine! Dar acuma-i lucrul sfâr-șit, mă duc și eu, și vom lua și pe Natalița. Casa și copiii,ei, iaca treabă! Dacă ești așa, ce folos au copiii și casa de tine?</p>
                  <p>Și Iorgu își întărea fiecare frază cu gestul lui obicinuit al mânii drepte, care cu cele doua degete mari împreunate parcă ciocănea aerul.</p>
                  <p>— Dar poftim,— ia! — coana Anica va fi bucuroasă să steie o iarna aici fără să bată drumurile. La nevoie îl apuc de gât și pe socrul Toader. Vom orândui ca doftorul să vie la fiecare săptămână. Iar cheltuiala, ehei, n-am ajuns noi acolo ca să ne calicească câteva mii de ruble. A fost și anul bun, slavă Domnului! Am vândut grâul bine și mai avem și ovăz, și orz și păpușoi. Ha-ha! ei, ce zici, femeie?</p>
                  <p>— Nu știu, Egor Stepanovici! Mata să hotărăști, cum îi socoti. Eu de mult am dorit să mai stăm la Odesa, de când am fost acolo cu coana Anica pentru zestre. De mult mă gândeam, dar nici nu îndrăzneam să trag nădejde.</p>
                  <p>— De mult te gândeai? — zice mirat Iorgu.— Și nu mi-ai spus nimica? De ce n-ai spus, femeie? De ce atâta zbucium și chin degeaba? Doamne ferește! Maică Precistă! — își făcu cruce conu Iorgu. — Pentru atâta treabă? Ptiu.</p>
               </div>
               <div type="div3">
                  <head>
                     <label>Capitolul XLII. </label>Feerie</head>
                  <p>Înainte de sărbători soții Răutu au descins la hotelul „London“ din Odesa, în fața Bulevardului Nicolae, cu priveliștea largă asupra portului și a mării.</p>
                  <p>Iorgu Răutu, dacă nu avea personal multe trebuinți, nu suferea însă de zgârcenie, avea o natură larga și-i plăcea chiar la ocaziune să facă lucrurile în mare.</p>
                  <p>Instinctiv el își dădea seama, că numai prin largeță și generozitate, dând dovadă de lipsă de calcule meschine, el poate impune în mediul unui mare oraș.</p>
                  <p>La hotel a fost reținut dar un mic apartament cu două camere de culcare și un salonaș de primire, situat la fațada principală.</p>
                  <p>Natalia Chirilovna Voronin, spre a nu lăsa la Onițcani singur pe soțul ei, a cărui sănătate inspira tot mai multă îngrijorare și necesita serioase consultațiuni medicale, a acceptat ospitalitatea unui prieten care, plecând pentru sezonul de iarnă în străinătate, i-a pus la dispoziție apartamentul lor din strada <hi rend="italic">Deribas</hi>.</p>
                  <p>Primele zile au fost pline de reconfortante alergături pe la modiste, croitori si magazine de confecțiuni. Cele două prietene, animate și parcă întinerite, erau nedespărțite — și comenzile, încercările, discuțiunile asupra variatelor combinațiuni de arhitectură feminină, le luau tot timpul.</p>
                  <p>Iorgu Răutu, bucuros, văzând pe Smărăndița vindecată, ca și cum toată melancolia i-a fost luată cu mâna, se plictisea de moarte.</p>
                  <p>În orașul acesta, moldoveneasca lui era cu desăvârșire inutilă. Puținele cuvinte rusești schilodite abia-i ajungeau, să nu cadă în aceeași situație, în care se găsise pe vremuri la Viena — adică putea porunci un samovar sau să-i se șteargă hainele, și ghetele, și comanda la restaurant un borș, un scrob sau o friptură.</p>
                  <p>Dacă nu s-ar fi găsit la Odesa și văru-său Ștefanache Bărnav din Băbeni, el își lua poate lumea în cap de a doua zi.</p>
                  <p>Dar Bărnav, un ipohondric, care de mai mulți ani de zile trăia la Odesa, aproape nu ieșea din casă, consumând cantități neînchipuite de tot felul de doctorii, și era mulțumit când vizita vreunui boier moldovean îi îngăduia distracția unei partide de pichet.</p>
                  <p>Iorgu Răutu mai putea suporta astfel singurătatea în mijlocul zgomotului și al mulțimii unui mare centru de comerț internațional, cum era Odesa.</p>
                  <p>Foarte rar își impunea el prezența inutilă la alergăturile Smaragdiței cu Natalița pe la magazine și modiste.</p>
                  <p rend="center">* * *</p>
                  <p>Peste vreo săptămână, în rochia ei de mătase gris-vert, pe o crinolină atenuată, cu dantele în profuziune și în cap cu o pălărie delicioasă, „fason împărăteasa Eugenia“, cu pene de struț albe, cari se adaptau minunat la coafura în bucle a părului ei negru, Smaragdița, veselă și zburdalnică făcu irupțiune în apartamentul Nataliței. Aceasta o întâmpină cu o întrebare:</p>
                  <p>— Ghici, cine-i la noi? Ce surpriză te așteaptă?</p>
                  <p>În prag apăru o siluetă elegantă și zveltă de ofițer de cavalerie, care, salutând adânc, se apropie, și-i sărută mâna.</p>
                  <p>Smaragdița, puțin confuză, a putut totuși spune arătând parcă mirare:</p>
                  <p>— În adevăr, ce surpriză! De când ai venit Wladislaw Stanislavovici? Și pentru multă vreme?</p>
                  <p>— Am debarcat azi dimineață, Smaragda Theodorovna. Am luat un concediu pentru o lună și, la nevoie, îl pot prelungi, fiindcă trebuie să fac niște studii la biblioteca mare a Corpului de Armată de aici, spre a mă pregăti pentru Academia Statului Major din Petersburg.</p>
                  <p>Natalița izbucni în hohote:</p>
                  <p>— Ha-ha-ha-ha! Bietul grăfușor al nostru! El are să se usuce, sărăcuțul de el, la bibliotecă, pentru ca să ajungă mare gheneral! Și noi, sărmanele, ne vom rătăci singure în iarmarocul acesta! Anatol mai mult cu doctoriile lui, iar moș Iorgu, bietul om, ți-i mai mare milă să-l târâm după noi, să-l rupem și de la pichetul lui la moș Ștefanache Bărnav. Ha-ha-ha-ha! Sântem chiar cele două orfeline!</p>
                  <p>Przewicki dădu din pinteni, salutând:</p>
                  <p>— Natalia Chirilovna, pentru dumneavoastră voi fi întotdeauna liber. N-aveți decât să porunciți! — El zâmbea, ridicându-și sugestiv cercurile sprâncenelor în sus.</p>
                  <p>De la sosirea acestui „cavaliere servante“, Smaragdița a fost prinsă în vârtejul petrecerilor și distracțiunilor, pe care le putea da un oraș internațional mare și bogat, care clocotea de viață, în zorile tuturor nădejdilor, în ajunul „erei marilor reforme“.</p>
                  <p>În același timp, Odesa, ca principal port al unei mari împărății în momentul ei de înflorire economică, atrăgea și multă lume străină; niciun oraș din Rusia pe acea vreme, nu avea un caracter mai european, mai multă strălucire și animație.</p>
                  <p>Iorgu Răutu era mulțumit că un bun prieten îl dispensa de povara de a face pe surdomutul, în compania tinerelor femei, în care „a dat strechea“, de nu-și mai găseau astâmpăr.</p>
                  <p>El însuși simțea anacronismul figurii sale în loja de la opera italiană sau la opereta franceză, mai cu seamă că nici lui Anatol Voronin sănătatea nu-i îngăduia să împartă cu el această corvadă.</p>
                  <p>Astfel Iorgu lua tot mai rar parte la distracțiunile și peregrinările prin oraș ale Smaragdiței — plănuia chiar o călătorie la Chișinău în interesul unui proces de revendicare, care pasiona sufletul lui de răzeș.</p>
                  <p>Smaragdiței, extaziată de bogăția impresiilor noi, i se părea că e ruptă de pământ.</p>
                  <p>Când prima oară s-a ridicat cortina la Opera Italiană, ea nu credea că e o realitate: nu poate fi decât un vis! După emoții atât de vii, după atâta frumusețe și armonie va veni deșteptarea și cruda dezamăgire!</p>
                  <p>Se reprezenta „Norma“. Decorul feeric, luxul de costume, puterea și poezia acestui imn de dragoste vecinică și atotbiruitoare, o înălțau într-un entuziasm, până la uitare de sine.</p>
                  <p>Dar pe Natalia Chirilovna și pe contele Przewicki îi atrăgeau mai mult comediile ușoare și vodevilurile. Ei frecventau mai cu plăcere cele două trupe de operetă, franceză și rusă, care rivalizau, în acea iarnă, la Odesa.</p>
                  <p>Smaragdița la început se îngrozea de licențele de limbaj și de gesturi, ca și de indecența exhibițiunilor. Dar atitudinea publicului ales, a elitei sociale dintr-un centru ca Odesa, îi dovedea că pudicitatea ei nu este decât un vestigiu de cultură întârziată și de sălbătăcire în „bârlogul Năpădenilor”.</p>
                  <p>Faima operetelor lui Offenbach răzbătuse pe atunci și în porturile Mării Negre.</p>
                  <p>Când Smaragdița a văzut, în „Frumoasa Elena“, pe o tânără și fermecătoare femeie cântând arii pasionate în pat cu un flăcău zdravăn, în nuditatea lor sculpturală, abia acoperiți de văluri străvezii, a sărit din loc și, cu mâinile aduse la obraji, a pornit spre ușă.</p>
                  <p>În loja de alături se afla una din reginele Odesei de pe vremuri, soția unui înalt demnitar, care observă gestul și nu-și putu stăpâni râsul la această naivitate de fată de pension.</p>
                  <p>Natalița, râzând, a luat-o în brațe și i-a șoptit:</p>
                  <p>— Uite la prințesa Breanski! Nu ți-e rușine, tiotia Dusia, dragă?</p>
                  <p>Contele Przewicki, care ședea în fundul lojii cu Iorgu Răutu, liniștit, de parcă nu și-ar fi fost dat seama de incident, discuta muzica și decorurile, atrăgea atențiunea lui Răutu asupra defectelor în anatomia artistei.</p>
                  <p>Acesta, scărpinându-se după ureche, își mărturisea nedumerirea.</p>
                  <p>— De! Sântem oameni de țară. Aici îi lumea mare: prințese și ghenerali. Dar ceia de colo sânt parcă niște țigani de umblă fără rușine, așa goi!..</p>
                  <p>Natalița prindea foarte repede motivele și cuvintele diferitelor arii de operetă. Ea mereu le fredona și dansa, încercând chiar să imite jocul cam exaltat al primadonei de la opereta franceză mademoiselle Keller și al rivalei ei ruse domnișoara Carasin-Mirski:</p>
                  <lg>
                     <l>Regardez par-ci,</l>
                     <l>Regardez par lá! —</l>
                  </lg>
                  <p>dansa ea, ridicând marginile rochiei pe rând deasupra picioarelor, sau:</p>
                  <lg>
                     <l>Ah, que j’aime les militaires! —</l>
                  </lg>
                  <p>și, trecând la domnișoara Carasin-Mirski, îmbrățișând pe Smaragdița și zgâlțâind-o, — continua:</p>
                  <lg>
                     <l>Ah, cum aș vrea să fiu sublocotenent! —</l>
                  </lg>
                  <p>și deodată izbucni într-un hohot de râs:</p>
                  <p>— Ha-ha-ha-ha! Tiotia Dusia, dragă, — îi șopti ea la ureche, — eu mă mulțumesc cu gradul acesta, dar tu — știi! — nu ți-ar place oare unul mai sus:</p>
                  <p>Ah, dacă ai vrea, să fii subrotmistru!..</p>
                  <p>Smaragdița râdea și ea, dar foarte rușinată se apăra și o respingea, plină de confuziune.</p>
                  <p>Într-o zi însă, când Natalița se producea în salonașul de la hotelul London, cancanând în fața Smarandiții și a contelui Przewicki:</p>
                  <lg>
                     <l>Aux maris ré —</l>
                     <l>Aux maris cal —</l>
                     <l>Aux maris ci —</l>
                     <l>Aux maris trants —</l>
                     <l>Aux maris récalcitrants! —</l>
                  </lg>
                  <p>a intrat în cameră Iorgu Răutu. Natalița cu o reverență grațioasă se închină înaintea lui cântând:</p>
                  <lg>
                     <l>— Voila! Le mari récalcitrant!</l>
                  </lg>
                  <p>Nici Smaragdița nu și-a putut stăpâni surâsul malițios.</p>
                  <p>— Ce-i, fa, zârghito? — îi spuse cu bonomie Răutu, apucând-o de bărbie.— Nu te faci cumva <hi rend="italic">acteorcă</hi>, de sai ca o capră și behăiești toată ziua, Doamne iartă-mă!</p>
                  <p>Contele Przewicki, cu multă artă „aprivoaza“ pe Smaragdița. Ca un ghid conștiincios, el o însoțea peste tot, prin muzee și concerte, îi arăta clădirile mai frumoase“, o documenta și asupra trecutului, o introducea în lumea literelor și artelor, îi descria capitalele europene și mereu îi adresa aceeași întrebare:</p>
                  <p>— Sânteți mulțumită de ce ați văzut și de ce ați aflat? Nu era păcat să vă lipsiți de toate aceste comori? Dar Odesa e o copie ștearsă a vechilor focare de cultură. N-ați vrea să vedeți Parisul? Ați vedea că Odesa pare un oraș mare numai față de S*** sau față de viața din Năpădeni. Dar în comparație cu Parisul sau chiar cu Viena, lumea de aici, vegetează, mucezește. Nu știți ce fericire, ce bucurie v-ar da o singură zi la Paris! Ați putea ani întregi să trăiți din amintirile acelei zile.</p>
                  <p>Aceste sugestiuni în fiecare zi dominau tot mai mult fantezia Smaragdiței.</p>
                  <p>Ea cădea sub fascinarea acestui om elegant, delicat și bine crescut. Prietenia lui îi dădea o mare satisfacțiune, dar o și îngrozea, când își surprindea gânduri și visuri păgâne, pe care în conștiința ei le condamna ca vinovate.</p>
                  <p>Dar ea fugea de analiza sentimentelor sale.</p>
                  <p>Față de placiditatea lui Răutu, care cu smerenie se ținea la o parte, și de zburdălnicia Nataliței, ea se lăsă dusă de farmecul acestei vieți, fără împotrivire.</p>
                  <p>Contele Przewicki a știut să mijlocească pentru cele două prietene și câteva invitații în saloane mondene.</p>
                  <p>În fața bietei eleve a doamnei Carotte, pentru care saloanele magnaților basarabeni reprezentau culmile de lux și de viață socială rafinată, se deschiseseră astfel perspective amețitoare. Intimidată și suferind în amorul ei propriu, ea nu îndrăznea în această lume de basme să ia parte la conversație, care mai mult rula în limba franceză, și asupra unor subiecte neaccesibile ei.</p>
                  <p>După vreo două serate de acestea, ea declară categoric că nu mai vrea să meargă în lume fără Iorgu Răutu. Dar, în același timp, ambițiunea ei îi insinua visuri, cum ar putea ea străluci în această societate, dacă... alături de ea în locul lui Iorgu Răutu, ar fi fost un om elegant si manierat, care ușor i-ar fi desăvârșit educația și, care cu autoritate și iscusință, ar fi condus-o prin lumea aceasta feerică.</p>
               </div>
               <div type="div3">
                  <head>
                     <label>Capitolul XLIII. </label>Povestea gitanei</head>
                  <p>Apogeul a fost atins pentru Smaragdița la balul mascat, organizat în scop de binefacere la Marele teatru municipal de către elita Odesei.</p>
                  <p>Costumele pentru acest bal au dat mult de lucru și mai ales de vorbă Smaragdiței și Nataliței:</p>
                  <p>Smaragdița, în amintirea „Indianei“, avea de gând să-și combine un costum de creolă. În vederea aceasta ea a recitit „Indiana“, dar n-a putut să vadă acest costum, și nici Natalița nu i-a putut veni în ajutor.</p>
                  <p>Dar de ce ți-ai pus numaidecât în cap pe creola, tiotia Dusia? — o întrebă Natalia Chirilovna.— Eu am sa fiu <hi rend="italic">Colombina</hi>, pentru că la orice bal mascat sânt cel puțin zece-cincisprezece Colombine și eu pot fi liniștită cu <hi rend="italic">Pierrot</hi> al meu, căci și din aceștia vor fi, desigur, vreo două duzini. Atunci poftim să ne găsească și să ne ghicească cineva! Ai trebui și tu, tiotia Dusia, să iei un costum din acelea care nu vor izbi prea la ochi, de pildă, țigancă — și din acestea vor fi o mulțime.</p>
                  <p>Smaragdița s-a oprit, în sfârșit, asupra costumului de <hi rend="italic">gitană spaniolă</hi>, în credința că acesta sugerează puțin pe creola.</p>
                  <p>Bineînțeles, nimeni nu s-a gândit să-l costumeze pe Iorgu Răutu, pentru care era destul năduf să se vâre în vestitul său frac.</p>
                  <p>În seara balului, după înțelegere, Natalița — o superbă Colombină în mătase cadrilată albastru pe alb, cu o bonetă cochetă la fel,— s-a prezentat la hotelul „London“ spre a merge împreună cu soții Răutu la teatrul municipal.</p>
                  <p>Ea a rămas încântată de minuscula gitană în fustă de mătase roșie, cu un bolero de catifea neagră deasupra unei cămeși albe, tot de mătase, și un tulpan roșu, legat pe părul negru, ondulat și decorat cu un superb trandafir la urechea stingă.</p>
                  <p>— Ah, tiotia Dusia! Are să înnebunească cineva care știu, că va fi un toreador.</p>
                  <p>— Dar nu i-ai spus cumva cum voi fi îmbrăcată?</p>
                  <p>— Ha, ha, ha, ha! Ce copil ești!</p>
                  <p>Și Colombina a acoperit pe gitană de sărutări, râzând in hohote; și apoi, apucând-o de mână, începu s-o învârte, ca un vifor, prin cameră, declamând:</p>
                  <p>— Tiotia Dusia! Ce copil ești! Aveam nevoie să-i spun eu ce costum ai? Dar, desigur, că a răsturnat totul ca să-l afle! Cunoaște doar pe croitoreasa noastră.</p>
                  <p>Smaragdița nici n-a băgat de seamă că numele toreadorului nu era nevoie să fie pronunțat...</p>
                  <p>În josul scării teatrului, luminate <hi rend="italic">á giorno </hi>cu mii de lampioane, grupul a fost întâmpinat de o namilă de „Pierrot“ —care ar fi putut rivaliza, ca statură, cu Iorgu Răutu — stând de vorbă cu un elegant toreador, a cărui mătase roșie se acorda de minune cu fusta și tulpanul gitanei spaniole.</p>
                  <p>Pentru Smaragda acest bal — primul bal mascat la care asista — îi părea o viziune din poveștile Șeherezadei, deși chiar pentru Natalița el nu reprezenta în sine, prin banalitatea lui, niciun interes. Aceiași arlechini, paiațe, turci, husari, marchizi din veacul al optsprezecelea, mauri, pierroți, — toți eroii și eroinele operelor italiene; iar pentru doamne: Colombine, țigănci, spaniole, italience, cadâne din harem, marchize de Pompadour și tot felul de dominouri în toate culorile imaginabile.</p>
                  <p>Dar Smaragdița era orbită nu numai de lumină și de luxul costumelor, dar mai cu seama de libertatea alurelor și indecența decoltajelor excesive.</p>
                  <p>Chiar de la intrare toreadorul a invitat pe gitană la dans — cu învoirea dată cu voie bună de Iorgu Răutu, care se simțea ușurat că la „iarmarocul acesta drăcesc“ Smaragdița se va bucura de solicitudinea unui om purtat prin lume.</p>
                  <p>După câteva tururi de vals, Iorgu Răutu însă n-a mai putut regăsi figurina eteree a gitanei spaniole.</p>
                  <p>După ce a trecut de vreo două-trei ori de-a curmezișul sălii și prin coridoare, el a preferat, în sfârșit, să se retragă la bufet unde se consola cu o sticlă de șampanie, în așteptarea „nebunelor“, după cum se convenise de acasă, pentru supeu.</p>
                  <p rend="center">* * *</p>
                  <p>— Ești răpitoare, Smaragda Theodorovna! Nu-ți dai seama că privirile tuturor sânt concentrate asupra dumitale? Nu ești mulțumită că poți astfel ferici pe toți numai cu prezența dumitale? O frumusețe în afară de rând, ca a dumitale, nu-ți aparține numai dumitale. N-ai dreptul să lipsești lumea aceasta tristă de bucuria și de lumina pe care o radiezi.</p>
                  <p>Și brațul lui vânjos, strângând în vârtejul valsului talia plăpândă a gitanei, o ridica în aer, încât biata gitană, amețită, în adevăr nu mai simțea atingerea pământului.</p>
                  <p>Într-un moment de pauză, respirând emoționată, ea se rugă de Przewicki:</p>
                  <p>— Nu știi unde-i Egor Stepanovici? Ar trebui să ne înțelegem mai bine. Era vorba sa supăm aici.</p>
                  <p>— A! Smaragda Theodorovna! — șopti toreadorul, plecându-se la petala de trandafir a urechii gitanei: — Pentru ce ești atât de crudă? Nu e încă vreme pentru supeu! Pentru ce vrai să-mi răpești aceste clipe, când în mijlocul acestei mulțimi indiferente, pot, în sfârșit, să mă simt aproape singur cu dumneata?</p>
                  <p>Smaragdița simțea că sub mască obrajii îi ard, că tâmplele îi zvâcnesc — plămânii ei aveau nevoie de aer.</p>
                  <p>— Dar trebuie numaidecât să găsim pe Natalița! Trebuie să fie aici undeva.</p>
                  <p>— Oricât am vrea, n-o găsim, Smaragda Theodorovna. Natalița a venit aici să petreacă, să danseze. Ea aici e cu camaradul Varnavin — acel <hi rend="italic">Pierrot</hi>, venit anume pentru ea din S***. I-am deranja. Apoi, cum să-i găsim, între atâtea Colombine si Pierroți? De altfel, cred că Natalia Chirilovna e destul de cuminte ca să-și puie din precauțiune un domino oarecare.</p>
                  <p>— Cum precauțiune? Ce domino? — întrebă îngrijată Smaragdița.</p>
                  <p>— Apoi, doamnă, la un bal mascat sânt îngăduite toate mistificările și toate indiscrețiunile. Un costum chiar de Colombină nu maschează îndestulător.</p>
                  <p>În momentul acesta se apropie de perechea noastră un turc gros, cu șalvarii albaștri, nesfârșiți și cu papuci roșii cu vârfurile ascuțite, cu un enorm turban și cu un iatagan, sugestiv prin strălucirea și curba lui.</p>
                  <p>— Bună seara, gitană dragă, eu te cunosc! De ce pierzi vremea cu toreadorul acesta? El umblă numai să te înnebunească și degeaba te-ai îmbrăcat ca gitană, tot <hi rend="italic">Mignon</hi> ești. Ha-ha-ha-ha! Hai cu mine!</p>
                  <p>Și turcul apucă de mână pe micuța gitană.</p>
                  <p>Smărăgdița, speriată, se smuncea:</p>
                  <p>— Nu vă cunosc, domnule, nu vă cunosc! Lăsați-mă!</p>
                  <p>— Ha, ha! Nu mă cunoști? Apoi să ghicești! Sântem la bal mascat! Și doar nu sfrijitul acesta de toreador te poate răpi de ia mine. Ce-i din el? Tu te-ai deprins cu bărbați mai zdraveni, masivi. Ho-ho-ho-ho!</p>
                  <p>Smaragdița privea încordat prin crăpăturile măștii, să ghicească cine se ascunde sub ea, pentru că aluziile lui dovedeau că în adevăr o cunoștea.</p>
                  <p>Ea își smuncea mâna, insistând:</p>
                  <p>— Nu vă cunosc, domnule! Și nu mă cunoașteți, nu înțeleg ce spuneți!</p>
                  <p>Acela râdea:</p>
                  <p>— Ha, ha! Nu mă cunoști? — și o apucă deodată de braț, o ridică în sus și-i șopti la ureche: — Să nu te încrezi în leși, nici când fac pe spaniolii. Noi, turcii, sântem mai de temeiu.</p>
                  <p>— Lăsați-mă! Lăsați-mă, domnule! Wladislaw Stanislavovici! — protesta Smaragdița.</p>
                  <p>Toreadorul care se retrăsese la începutul conversației la o parte, la apelul Smaragdiței, își puse mâna pe umărul turcului:</p>
                  <p>— Ascultă, turcule, aici n-ai să scoți iataganul. Doamna e cu mine și nu te vrea! Înțelegi? Noi nu sântem aici la Stambul, nici în haremul dumitale. Dacă nu ești cuminte și nu-ți bagi mințile în cap, te aduc eu îndată în fire. Ai înțeles?</p>
                  <p>Turcul începu să râdă, fără supărare:</p>
                  <p>— Ha-ha-ha-ha! De! Așa-i! Turcii sânt ridicoli în rolul de păzitori ai inocenței,— și, făcându-și un salamalec, spuse, cu o notă de regret: — Poftă bună, gitanică, Alah să te aibă sub sfânta lui pază!</p>
                  <p>Przewicki își oferi brațul Smaragdiței, care acum se lipea de el, tremurând, și se îndepărtă spre scena teatrului transformată într-un salon de repaus pentru dansatori.</p>
                  <p>— Ce oroare! — șoptea Smaragdița, și în vocea ei se auzeau lacrimile.</p>
                  <p>— Nu, gitană dragă, sântem la bal mascat și uitasem. De aceea s-a întâmplat acest incident. Nu e niciun rău în asemenea lucruri. Este o mică escapadă de la banalitățile și nimicurile monotoniei zilnice. Nu trebuie sa le iei în rău, gitană dragă. Nu trebuie să iei în tragic o mică încercare de intrigă de bal mascat. Cine știe cum a aflat turcul acesta câteva detalii. I-ai făcut, probabil, impresie prin figura dumitale atât de grațioasă și eteree, alături de Egor Stepanovici, despre care i-a fost ușor să capete puține informații. Și legile mascaradei i-au îngăduit aceste licențe, în fond nevinovate. Apoi ești cu mine. Poți fi liniștită, — o asigură vocea profundă și înduioșată.</p>
                  <p>— Dar unde-i Natalița?</p>
                  <p>Multe Colombine treceau pe lângă ei sau erau așezate în loji și în salon, dar silueta atât de bine cunoscută a Nataliței nu se vedea nicăieri.</p>
                  <p>— Liniștiți-vă, Smaragda Theodorovna! Văd că convențiunile mascaradei nu sunt acceptate de dumneavoastră.</p>
                  <p>— Mi-i cald! Aș vrea să iau ceva.</p>
                  <p>— La poruncă! Mă voi îngriji îndată! Dar ar trebui să vă liniștiți ca să stăm puțin cuminți de vorbă. Va trece noaptea aceasta, va trece ca un vis, dar să-mi dăruiți măcar câteva clipe fără prezențe indiscrete... Voi trăi de azi înainte cu amintirea acestor ceasuri. Mi-am rezervat o lojă. Putem să ne ducem acolo, în fund. Voi comanda pentru dumneata o înghețată, o orangeadă — tot ce vei dori.</p>
                  <p>— Cum, singuri în lojă? — tremură speriată vocea argentină.</p>
                  <p>— Sântem singuri, dar loja-i deschisă. A! Vă temeți că poate-o să fiți recunoscută. Apoi n-avem decât să urmăm pilda Nataliei Chirilovna. Eu chiar am depus în lojă mai multe dominouri; este unul delicios — alb, anume pentru dumneata.</p>
                  <p>Smaragdița șovăia și, emoționată, își aruncă agitat privirile în dreapta și în stânga, în nădejdea de a întrezări pe Iorgu Răutu sau pe Natalița.</p>
                  <p>— Bine! Bine! — răsună surd și domol vocea tristă a toreadorului. — Sânteți stăpână. N-am dreptul să vă cer nimic, nici nu pretind nimic. Mă voi supune destinului meu, dar nu mă ofensați prin lipsa de încredere! De doi ani și jumătate de când am avut fericirea să vă cunosc, în afară de o clipă de nebunie, m-am resemnat. Am fost fericit numai să știu că existați, să vă văd din când în când, să vă vorbesc în rarele clipe când nu eram importunați. Da, sânt fericit numai că existați, că trăiți. Am numai un dor nebun, un vis — să pot măcar o data să vă spun tot ce bântuie în această inimă răzvrătită, să știți ce însemnați pentru viața mea! Acum, doamnă, voiți să ne despărțim? Să căutăm pe Natalia Chirilovna sau pe... Egor Stepanovici? Porunciți!</p>
                  <p>Și vocea lui Przewicki tremura ca și cum ar fi fost strânsă de un spasm.</p>
                  <p>— Wladislaw Stanislavovici! — îl întrerupse Smărăndița.— Vă rog să nu mai vorbiți așa, aici! Să mergem în lojă, dar numai pentru puține momente, că mă simt așa tulburată! Nu știu! Nu știu!</p>
                  <p>— Fiți liniștită, doamnă! — nicio regină nu va găsi un servitor mai devotat, mai plecat și mai supus, cum cânt eu față de dumneavoastră.</p>
                  <p>Și perechea frumoasă, a cărei lungă conversație intimă într-un colț al sălii înfrigurate de dans, în adevăr atrăgea oarecare atențiune, se îndreptă spre ieșire, strecurându-se, lunecând sub conducerea toreadorului printre perechile mascate.</p>
                  <p>La intrarea în lojă stătea un servitor galonat.</p>
                  <p>— Ce doriți? O înghețată? O prăjitură? O orangeadă? Un pahar cu șampanie?</p>
                  <p>— „Orangeadă,— șopti Smaragdița, oprindu-se la ușa lojii și aruncând o privire sfioasă împrejur.</p>
                  <p>— Orangeadă, ceva prăjituri și pentru mine o sticlă de șampanie și pișcoturi! Repede! A porunci contele.</p>
                  <p>Smărăndița nici nu și-a dat seama, cum s-a găsit în fundul lojii, acoperită de un domino de atlas alb cu șnururi roșii, așezată în fotoliu cu spatele întors spre sală — și alături de ea Przewicki învălit într-un lung domino grenat.</p>
                  <p>Przewicki și-a luat masca și i-a sugerat și Smărăndiții;</p>
                  <p>— Aici puteți ridica masca, nimeni nu ne va supăra și sub domino nu ne poate recunoaște. Puteți-să vă odihniți în liniște, și apoi vom regăsi pe Natalia Chirilovna, și... pe Egor Stepanovici...— încheie cu vocea stinsă ispititorul.</p>
                  <p>Lacheul aduse pe o tavă și așeză pe o măsuță din fundul lojei prăjituri, o garafă eu orangeadă, pișcoturi, o sticlă destupată cu șampanie și două pocale.</p>
                  <p>Smaragdița a sorbit dintr-odată paharul cu orangeadă, Cavalerul a turnat șampanie în ambele pocale, și pe-al doilea l-a pus, distrat, în fața Smaragdiței.</p>
                  <p>Emoționată și însetată, ea a sorbit și pe acesta, fără să bage de seamă:</p>
                  <p>— Ah! E șampanie!</p>
                  <p>— Nu e nimic! Vă va face bine. Trebuie să vă întremați puțin. înțeleg că sânteți emoționată și mi-e mare jale, că dumneata care ai fi fost podoaba oricărui salon imperial, să fi trăit până acum în așa izolare de viață, în vizuina din Năpădeni, încât să-ți pierzi cumpătul la un bal banal ca acesta, din cauza unui incident, fără nicio însemnătate. Să-mi dai: voie, dragă doamnă, să-ți vorbesc deschis, măcar acum, în acest sfert de oră, pe care l-am smuls destinului.</p>
                  <p>Smaragdița plecă capul la cuvintele acestea de admirație și măgulire. Ai doilea și al treilea pahar de șampanie i s-au strecurat în neștire. Ea nu mai putea desluși aproape șoaptele pasionate ale cavalerului său. Inima îi zvâcnea cu putere, respirația-i agitată îi ondula cu violență corsajul; tâmplele i se băteau cu înfrigurare și ea le apăsa cu amândouă mâinile și, fascinată, își arunca privirile asupra partenerului și nu le mai ridica.</p>
                  <p>E o veche poveste.</p>
                  <p>Numai că pentru biata Mignonetta a doamnei Carotte, înfundată de soartă în bârlogul Năpădenilor ca precocea „Smaragda Theodorovna“, ea avea farmecul unui vis de negrăită poezie, de unică dramă de triumf și de dragoste.</p>
                  <p>Visătoare, la un moment dat ea a fost surprinsă simțind brațul lui Przewicki sub domino în jurul taliei ei. Abia putând prinde înțelesul grozav și dulce al vorbelor lui, ea tremura sub fiorul acela năprasnic, rece și arzător, care de atâtea ori o cuprindea din creștet până-n vârful degetelor, la amintirea îmbrățișării din chioșc.</p>
                  <p>— Smaragdița, iubita mea, adorata mea! Nu pot trăi așa! Sânt hotărât să dispar din calea ta. Nu-ți voi tulbura viața senină. Dacă te depărtezi din nou, dacă dispari din nou în pustiul cela, eu sânt fericit că pot dispărea și eu. Dar măcar o singură dată, o clipă, o singură clipă să nu fim expuși curiozităților grosiere, să ne putem mișca, să putem ridica vocea fără teamă. Nu vreau să profanez sentimentul meu atât de curat, surprins de vreo intervenție indiscretă. Smaragdița! Trebuie, trebuie, ca înainte de a dispărea în întuneric, ca înainte de a mă cufunda în neant, măcar o dată să-ți pot vorbi liber, fără teamă și rezervă. Voi vorbi deschis, dar te voi respecta ca pe Madona. Nu vei auzi de la mine un cuvânt care să te poată jigni. Nu vei vedea niciun gest lipsit de adorație și respect. A! Mă vezi în momentele rare când sânt în fața ta și nu-ți poți închipui disperarea ce mă cuprinde când mă găsesc departe de tine. Pentru ce-mi refuzi o clipă de fericire nebună? Numai ca să-ți pot dezveli tot sufletul meu frământat. Să-ți spun tot dorul, toată setea de viață, sfințită de vibrația unei dragoste divine. Îmi dăruiești aceasta clipă, Mignonetta? Mi-o dăruiești? Aștept cum așteaptă condamnatul la moarte cuvântul de grație. Îmi dai o întrevedere singură? Mi-o dai, Mignonetta?</p>
                  <p>Smaragdița n-a spus nicio vorbă până în acest moment, ea sorbea aceste cuvinte, cari dovedeau că romanele lui Georges Sand nu sânt o minciună. Nici Indiana n-a auzit vorbe mai aprinse, n-a fost obiectul unei adorațiuni mai ideale, mai desăvârșite.</p>
                  <p>Și primul cuvânt pe care i-a spus, în sfârșit, implica o capitulare:</p>
                  <p>— Dar nu se poate! Unde putem fi singuri? Sânt străină în acest oraș.</p>
                  <p>— Mulțumesc, draga mea, mulțumesc. Mi-ai dat tăria să mai duc povara vieții! — îi șopti seducătorul, grăbit să dea și interpretarea cuvenită acestei întrebări: — Eu am un apartament în str. Richelieu cu intrarea cu totul separată. Nu va fi nimeni. Te voi aștepta la ușă mâine la ora 5 după amiază. Nu vorbi! Nu vorbi! Nu spune niciun cuvânt, fiindcă după bucuria ce mi-a dat-o nădejdea, nu-mi vei da acum lovitura de moarte. Nu vorbi, nu vorbi! Numai un gest! Iată, țin aici mânuța ta ca să știu verdictul destinului.</p>
                  <p>Lacrimi cădeau ca perle din ochii mari negri pe mătasea dominoului alb.</p>
                  <p>Smaragdița răspunse prin strângerea fugitiva a mâinii, se lipi de Przewicki, și-i șopti și ea:</p>
                  <p>— Taci, nu vorbi, nu vorbi! Nu vorbi nici tu!..</p>
                  <p rend="center">* * *</p>
                  <p>Niciodată Smaragdița nu și-a putut aduce aminte, cum a ieșit din lojă, unde și cum a găsit pe Natalița, pe Iorgu Răutu.</p>
                  <p>Natalița, lăsată la ușa locuinței sale, a îmbrățișat și a sărutat pe Smaragdița cu mult foc și tandreță, în care aceasta, fără voie, simțea și recunoștința șl mărturisirea de complicitate.</p>
                  <p>Rămasă în caretă singură cu Iorgu Răutu, somnolent, din oboseală și poate și din libațiuni solitare excesive, Smaragdița retrasă în colț, tremura ca bătută de friguri. La coborâre Răutu a observat starea ei: ,</p>
                  <p>— He, ai obosit? Poate ai răcit? Ai ieșit din căldura cea de iad și măcar pe cap n-ai nimic afară de fleacul ista de basma roșie. Îi fi răcit?</p>
                  <p>— Nu, nu! Egor Stepanovici! N-am nimic, dar sânt foarte obosită, știi ca n-am mai fost la asemenea serbări.</p>
                  <p>În odaia ei de culcare, ea concedie pe Gafița, renunțând la serviciile ei, și stete multă vreme în fotoliu, fără să se dezbrace, căutând să-și aducă aminte de tot ce s-a întâmplat și tot ce a auzit.</p>
                  <p>Făgăduința dată o îngrozea, dar în același timp parcă un val dulce și cald de fericire îi trecea prin tot trupul. Niciodată ea nu a simțit în sine atâta pulsație de viață și de voluptate. În pat, cu lumina stinsă, ea încă multă vreme nu dormea, fixându-și ochii în întuneric, în care parcă se zămisleau focare și vârtejuri de lumină.</p>
                  <p rend="center">* * *</p>
                  <p>— Cine-i? — tresări Smaragdița.</p>
                  <p>— Eu sânt, coniță, — auzi ea în întuneric glasul Gafiței. — A trecut de amiază. Boerul a spus să nu vă supăr. Să vă las să vă odihniți că se duce la conu Ștefanache Bărnav și, dacă e nevoie, să trimetem după dumnealui; dar s-a primit un bilețel de la coana Natalița și n-am știut dacă n-aveți nevoie de ceva.</p>
                  <p>„A trecut de amiază? — fulgeră prin gândul Smaragdiței. — La ora cinci... scrisoarea Nataliei...“.</p>
                  <p>Ridică perdelele de la fereastră! — porunci ea Gafiței, luându-i plicul din mină.</p>
                  <p>Natalia Chirilovna îi scria:</p>
                  <quote>„Te sărut mult, mult tiotia Dusia, cum te simți? Eu sânt foarte fericită’ Ieri a sosit Varnavin. M-am întâlnit cu el la bal. De aceea vei fi drăguță și nu te vei supăra că toată seara am petrecut cu el. Sânt fericită, dar foarte obosită, dragă tiotia Dusia! Vei fi iarăși drăguță să nu te superi că n-am să vin astăzi la voi. Dar cred că și tu ai nevoie de odihnă și reculegere. Te sărut încă, încă, încă și încă o mie. de ori”</quote>
                  <quote>A ta, N.</quote>
                  <p>Smaragdița și-a luat baia, a pus pe Gafița să-i facă coafura obicinuită, și-a ales rochia suplă gris-vert, care știa că-i avantajează carnațiunea, și-a făcut toată toaleta cu îngrijire; a poruncit să i se servească în salonaș o mică gustare. Când s a uitat ia ceas, era numai ora două și jumătate. Ea nu mai avea niciun moment de ezitare:</p>
                  <p>„Mai sânt doua ceasuri și jumătate“,— se gândi ea.</p>
                  <p>S-a uitat pe fereastră. Era o zi cu soare. Pe zăpada proaspăt căzută, pe Bulevard și în port, tremurau mii de luciri.</p>
                  <p>Ea se îmbrăcă, își puse pălăriuța „fason împărăteasa Eugenia“, și de neastâmpăr și nerăbdare, ieși pentru o plimbare pe Bulevard.</p>
                  <p>După doua-trei tururi se întoarse la hotel. Cadranul din hol arăta numai ora 3 și jumătate. Dar portarul îi întinse o telegramă.</p>
                  <p>Inima Smaragdiții se strânse de o presimțire. Telegrama era de la coana Anica Mesnicu.</p>
                  <quote>„Sonia bolnavă, Cojocărescu cere întoarcerea“.</quote>
                  <p>Smaragdiței i se făcu negru în ochi. Ea se clătină și cu greu se putu menține în picioare, rezemându-se de bara portarului.</p>
                  <p>— E o veste rea, doamnă? — întrebă acesta obsecvios.</p>
                  <p>Ea nu răspunse nimic și privi în jurul ei parcă în nădejdea unei deșteptări sau dezmințiri.</p>
                  <p>Un domn, în care ea abia recunoscu pe vecinul din Cemeleuți — Ivan Nicolaevici Telega, îi servi un scaun și porunci portarului:</p>
                  <p>— Un pahar cu apă!</p>
                  <p>Auzind vocea lui, îi fulgeră prin minte:</p>
                  <p>„Turcul“, și, ca arsă, ea se dete în lături.</p>
                  <p>Ajunsă cu ajutorul portarului în apartamentul lor, ea chemă pe Gafița și porunci să trimită grabnic pe un comisionar la domnul Ștefan Bărnav, să poftească imediat pe Iorgu Răutu acasă.</p>
               </div>
               <div type="div3">
                  <head>
                     <label>Capitolul XLIV.</label> Mater dolorosa</head>
                  <p>În aceeași seară, soții Răutu porniră din Odesa, singuri cu Gafița. Natalița n-a fost găsită acasă și Anatol Voronin și-a luat sarcina să-i transmită scuze și să-i aducă la cunoștință vestea tristă.</p>
                  <p>Iorgu Răutu reținuse în cel dintâi tren un cupeu, pentru ca Smaragda să poată avea îngrijirile Gafiței până la stația Crijopol din Podolia.</p>
                  <p>Călătoria a ținut toată noaptea. La gară îi aștepta vizitiul Dumitru cu sania acoperită.</p>
                  <p>— Doctorul e încă la noi? îl întrebă boierul.</p>
                  <p>— Sărut mâna, cucoane, de două zile șede neclintit.</p>
                  <p>— Cum e copila? Ce spune coana Anica sau Margareta. Jozefovna?</p>
                  <p>— În voia lui Dumnezeu, cucoane.</p>
                  <p>Lui Iorgu Răutu îi era teamă să mai piue o întrebare. Smaragdița n-a deschis gura de la plecarea din Odesa. Cu buzele strânse, albă, fără pic de sânge în față, cu ochii negri aiuriți și ficși, ea a fost dusă de Iorgu. Așezată în sanie, a stat nemișcată cele șase-șapte ceasuri de drum până la Năpădeni.</p>
                  <p>La scară soții Răutu au fost întâmpinați de coana Anica și Margareta Jozefovna.</p>
                  <p>Doctorul le-a ieșit înainte în vestibul.</p>
                  <p>Înfățișarea lui i-a smuls Smaragdiței un țipăt de groază.</p>
                  <p>— A murit? A murit? doctore, doctore? — se repezi ea spre Cojocărescu.</p>
                  <p>Acesta îi vorbea măsurat:</p>
                  <p>— Liniștește-te, trăiește încă.</p>
                  <p>— Ce are? Grav? Este nădejde?</p>
                  <p>— Scarlatina. Luptăm! Totul este în voia lui Dumnezeu. Ceilalți copii sânt trimeși ia Sănătoasa cu bona și doica lor. E boală molipsitoare.</p>
                  <p>În fața bolnavei Smaragdița a căzut în genunchi, rezemându-și fruntea de gratiile de alamă ale patului.</p>
                  <p>Copilul ardea, aiurind în neștire.</p>
                  <p>— Soniuța mamei, puica mamei, m-auzi?</p>
                  <p>Fetița, fără cunoștință, își răsucea mereu căpșorul pe perină. Fața și tot corpul erau acoperite de o erupțiune roșie. Și ea părea lungă, lungă, parcă trasă. Toată ziua copilul nu și-a venit în fire. Dar aiurind, chema mereu plângător:</p>
                  <p>— Mamă, mamă, vino aici, vino lângă mine!</p>
                  <p>Pe la miezul nopții agitația se potoli, dar din pieptul copilului începu să răsune un fel de șuier ascuțit, sinistru, neîntrerupt.</p>
                  <p>— Fetița mamei, dulce fetiță a mamei,— implora înspăimântată Smaragdița, care până în momentul acesta nu s-a mișcat de lângă pat și a refuzat orice hrană. Dar aci doctorul, cu autoritate, îmbrățișând-o de umeri, a ridicat-o și, cu un ton poruncitor, îi zise:</p>
                  <p>— Smaragda Theodorovna, dați liniște copilului. Acuma trebuie să-l lăsăm în grija Margaretei Jozefovna. Ajunge. Ieșim!</p>
                  <p>— Ce-i, doctore? Moare? Moare?</p>
                  <p>Fără niciun cuvânt, doctorul făcu un semn lui Iorgu Răutu și acesta o ridică în brațe și o duse în iatac unde binișor o culcă în pat.</p>
                  <p>Un țipăt de fiară rănită tăie văzduhul. Iorgu Răutu speriat strigă după doctorul Cojocărescu. Smaragdița se zbătea într-un violent acces de nervi. Printre țipetele și gemetele ei reveneau deslușite mereu aceleași vorbe:</p>
                  <p>Pentru păcatele mele! Pentru păcatele mele: Pentru păcatele mele! — apoi, cu brațele îndreptate spre icoana Maicii Domnului, ea striga cu patimă:</p>
                  <p>— Maica Precistă! Eu trebuie să mor, eu! Nu copilul nevinovat! Miluiește pe ea, ia viața mea păcătoasă!</p>
                  <p>Și iar același țipăt sălbatec o aruncă în pat în zvârcoliri năprasnice.</p>
                  <p rend="center">* * *</p>
                  <p>Agonia copilului a ținut până dimineața.</p>
                  <p>Înmormântarea a avut loc fără ca Smaragdița să-și vie în fire. O congestiune cerebrală și o comoțiune nervoasă au fost atât de puternice, încât doctorul Cojocărescu multe zile nu era sigur de viața ei.</p>
                  <p>Iorgu Răutu nu-l lăsa să plece din casă; și-l exaspera, implorându-l cu aceleași cuvinte:</p>
                  <p>— Dragă doctore, nu pleca. Scap-o. Oi fi robul d-tale cât oi trăi, dar scap-o!</p>
                  <p>La patul bolnavei se perindau coana Anica, mama Zoița, Margareta Jozefovna, jupâneasa Marghioala, Gafița.</p>
                  <p>Smaragdița nu putea fi lăsată un moment singură, pentru că, zvârcolindu-se mereu, se dezvelea și risca să cadă din pat.</p>
                  <p>Peste vreo șapte zile momentul critic trecu, veni prima noapte de un somn relativ liniștit.</p>
                  <p>Coana Anica, așezată în fotoliu lângă pat, s-a lăsat și ea prinsă de somn.</p>
                  <p>Când deschise ochii, în lumina candelei de la icoană, văzu pe Smaragdița în genunchi, cu capul plecat până la podea, rugându-se:</p>
                  <p>— Maică Precistă! Roagă pe Dumnezeu pentru sufletul Soniuței mele și dă-mi putere să-mi ispășesc păcatele mele cele grele, maică Precistă, maică Precistă!</p>
                  <p>Când coana Anica a ridicat-o, ea n-a opus nicio rezistență, ci s-a lăsat să fie culcată ca un copil în patul ei și învelită de plapomă.</p>
                  <p>Coana Anica a făcut și ea un semn de cruce asupra acestui biet suflet chinuit.</p>
                  <p>Doctorul Cojocărescu a socotit primejdia trecută, dar era exasperat de lipsa de energie vitală pe care o dovedea toată atitudinea bolnavei. Se supunea tuturor prescripțiunilor, accepta pasiv toate îngrijirile, dar rămânea într-o desăvârșită prostrație. În ochii stinși și cerniți și în fața străvezie nu se vedea nicio licărire de gândire, niciun dor de viață.</p>
                  <p>Ori de câte ori era lăsată singură sau dacă supravegherea era slăbită, ea din nou se regăsea în genunchi în fața icoanei.</p>
                  <p>Într-o zi îi veni doctorului în gând să fie aduși în iatac copiii în nădejdea că vederea lor va servi ca un stimulent. Tosia, cum o văzu, se repezi cu țipete:</p>
                  <p>— Mămiță! Mămiță!</p>
                  <p>Cu o ușoară tremurare de buze ea s-a întors spre copil, i-a pus mâna pe cap și s-a aplecat să-l sărute. Vania în brațele Irinei, neputând încă umbla nici după un an și jumătate, se uita speriat în jurul lui în această odaie necunoscută, și când Irina voi să-l plece spre mamă, gura lui se strâmbă în pregătire de plâns.</p>
                  <p>Smaragdița, într-un gest isteric, își rezemă mâinile în pat și, ridicată puțin de spate, privea cu spaimă. Un nod o strângea de gât și, îngrozită, nu-și putu înăbuși un gând grozav, care năprasnic îi fulgera inima de durere și revoltă, își întoarse capul spre părete și gemea sacadat:</p>
                  <p>— Luați-i, luați-i, luați-i de aici!</p>
                  <p rend="center">* * *</p>
                  <p>Puterile fizice ale bolnavei reveneau încet, foarte încet.</p>
                  <p>Iorgu Răutu se bucura și se înviora. El nu-și putea da seama că Smaragdița era încă departe de însănătoșire sufletească.</p>
                  <p>Nimic nu o bucura, nimic nu o interesa. Se ferea după prima încercare, multă vreme să vie în contact cu copiii. Și ceasuri întregi petrecea în rugăciuni.</p>
                  <p>A venit, astfel, primăvara și aproape a trecut.</p>
                  <p>În zilele calde de mai, Smaragda, după insistențele doctorului Cojocărescu a fost scoasă în balcon și lungită pe cușetă. Scăldată de aerul îmbălsămat și cald privea fără interes câmpia Podoliei.</p>
                  <p>Zărind crucea aurită a bisericii, strălucind sub săgetarea soarelui, ea și-a exprimat prima dorință de la pierderea copilului, să meargă la biserică și să vadă mormântul Soniuței din curtea acesteia.</p>
                  <p>Doctorul Cojocărescu s-a bucurat chiar de faptul că ajunsese, în sfârșit, de a manifesta o dorință.</p>
                  <p>Dacă ai să fii cuminte,— îi spuse el, — și ai să mănânci bine și ai să dormi bine, vei avea mai multe puteri, atuncea te vei duce și la biserică.</p>
               </div>
               <div type="div3">
                  <head>
                     <label>Capitolul XLV.</label> Autodafé...</head>
                  <p>În tot timpul acesta Natalia Chirilovna Voronin a putut veni foarte rar la Năpădeni,</p>
                  <p>Starea lui Anatol Voronin s-a agravat mult după călătoria la Odesa. Paralizat de ambele picioare, el nu se mai putea mișca, își petrecea zilele într-un fotoliu pe rotițe și Natalia Chirilovna îl îngrijea cu mult devotament și abnegațiune. De altfel, ea observă din partea Smaragdei oarecare rezervă, chiar răceală, și, deși nicio aluzie la trecut ea nu și-a permis, dar se simțea totuși jenată de amintiri.</p>
                  <p>Smaragdița nu-i adresa nicio întrebare.</p>
                  <p>Pe la sfârșitul lui mai tinerețea și constituția ei, în fond, cu toată delicatețea liniilor, foarte viguroasă, biruiseră. Smaragdița începu să se întremeze mai repede, dar resortul sufletesc era încă foarte slăbit.</p>
                  <p>În această stare ea a trebuit să ia o hotărâre față de Vania, pe care nu mai avu curajul s-o înlăture, nici măcar să o amâie, primind sugestiuni sau chiar injoncțiuni din partea babei Vasilca și a Irinei,— hotărâre ale cărei consecințe simbolizau, mai târziu, pentru Vania situația lui în sânul familiei.</p>
                  <p>Curând după dispariția Soniei, când o agravare în starea sănătății lui Vania inspiră Irinei noi îngrijiri, baba Vasilca, consultată de aceasta, își formulă verdictul:</p>
                  <p>A intrat, maică, moartea în copiii casei! Cine știe pentru ce păcate! Hm!.. Ar trebui vândut plodul, să între în alt neam!</p>
                  <p>După credința populară, înrădăcinată pe vremuri în tot nordul Basarabiei, vânzarea unui copil, fără să-i schimbe starea civilă pe acest glob de tină, îi introducea în sânul familiei cumpărătoare pentru lumea mai bună — și astfel se puteau devia fulgerele Nemezidei mistificate.</p>
                  <p>Sub impresiunea cuvintelor babei Vasilca, Irina, profitând de prima zi, când starea doamnei îi îngădui aceasta, se îndreptă spre salonașul, unde dumneaei, în ceasurile de după amiază, era întotdeauna așezată la lucru.</p>
                  <p>— Sărut mâna, coniță! — auzi pe neașteptate, tresărind, Smaragda Theodorovna, vocea înăbușită a Irinei.</p>
                  <p>În fața ei apăru silueta masivă a doicii lui Vania, puțin răzimată de pervaz, răsucind nervos un colț ai șorțului ei alb; ochii albaștri o fixau cu stăruință, și parcă cu oarecare animozitate.</p>
                  <p>— Sărut mâna, coniță! Baba Vasilca zice așa: că trebuie vândut conașul Vania, e tot bolnav și, Doamne ferește, după duduița Sonia să nu-i vie rândul, că așa zice lumea că se întâmplă când moartea își face făgașul într-o casă. Trebuie vândut, coniță! Nu poate fi lăsat ca un copil al nimănui! Altfel păcatul are să fie pe capul <hi rend="italic">nostru</hi> pentru un suflet nevinovat...</p>
                  <p>Un moment ochii albaștri ai slugii și cei negri ai stăpânii se fixau în tăcere.</p>
                  <p>Irina respira sacadat, sânii grei i se ridicau cu violență, dar ea nu se intimidă. Și nu vroiau să se lase în jos ochii albaștri, în care se citea revolta și acuzarea.</p>
                  <p>Ochii negri cei dintâi și-au întors privirea.</p>
                  <p>— Mă gândeam și eu, deși poate îi mai mare păcat să ne îndoim de mila lui Dumnezeu,— sfârși rece Smaragda Theodorovna.— Am să vorbesc cu Paraschiva lui Vichentie, care e blagoslovită de mulți copii și-s toți sănătoși.</p>
                  <p rend="center">* * *</p>
                  <p>Duminecă, după ce popa Vasile în urmă liturghiei a mai slujit un moleben la curte, la care Smaragda Theodorovna s-a rugat cu multă râvnă, a urmat cu resemnare sugestiunilor babei Vasilca.</p>
                  <p>În odăița de lingă bucătărie, la fereastră, aștepta în haine de sărbătoare Paraschiva lui Vichentie — femeie uscățivă, îmbătrânită înainte de vreme.</p>
                  <p>Ea ținea în dreapta ei o monedă de aramă de două „copeici“ și, solemnă, se adresă stăpânei, alături de care mergea Irina cu copilul în brațe, urmând-o în cortegiu,</p>
                  <p>Margareta Jozefovna, mama Zoița, jupâneasa Marghioala și încă câțiva din domesticitate.</p>
                  <p>— Ce căutați, oameni buni? — întrebă Paraschiva, parcă nerecunoscând pe cei de sub fereastră.</p>
                  <p>— Avem un copil de vânzare, nu aveți cumva nevoie de dânsul? — răspunse Smaragda Theodorovna, fără voie stingherită și emoționată de acest rol.</p>
                  <p>— Slavă Domnului! Avem destui copii, dar mila Domnului nu se respinge. Cât cereți pentru copil, să trăiască, că-i voinic și frumos?</p>
                  <p>— Cât v-o lăsa inima, că îl vindem numai pentru mila lui Dumnezeu, și numai ca să fie drept vândut, ne veți da un ban.</p>
                  <p>— Cu mila lui Dumnezeu, a Tatălui, a Fiului și a Sfântului Duh, acum și pururea și în vecii vecilor! Iaca banul! întinse Paraschiva cele două copeici pe fereastră.</p>
                  <p>Smaragda Theodorovna își făcu cruce, luă banul și apoi, ridicând copilul din brațele Irinei, îl trecu pe fereastră Paraschivei:</p>
                  <p>— Pentru mila lui Dumnezeu, a Tatălui, a Fiului și a Sfântului Duh, acum și pururea și în vecii vecilor! Iaca și copilul! Să trăiască și Dumnezeu să-l blagoslovească!</p>
                  <p>Mâinile îi tremurau și, cu statura ei mică, Paraschiva a trebuit să se plece repede ca sa poată prinde copilul.</p>
                  <p>Făcându-și cruce, Paraschiva rosti răspicat, apăsând asupra fiecărui cuvânt:</p>
                  <p>— Mulțumim lui Dumnezeu, pentru blagoslovenia lui! Am un copil mai mult, să-l blagoslovească și să-l miluiască Domnul Dumnezeu, și să-i dee sănătate și viață lungă, ca și celorlalți copii ai mei. Amin!</p>
                  <p>— Amin! — au răspuns Smaragda Theodorovna și toată asistența.</p>
                  <p>Smaragda Theodorovna după această ceremonie, abia stăpânindu-și firea, repede s-a întors în casă, s-a retras în iatacul ei, unde din nou își îndreptă rugile către Maica Domnului.</p>
                  <p>Irina, intrând în cămăruța bucătăresei, luă pe copil din brațele Paraschivei:</p>
                  <p>— Să mi-l dai,— spuse ea,— să-l îngrijesc pentru tine ca mamă.</p>
                  <p>Femeile care, grave, își vorbeau cu înțeles, s-au sărutat și s-au despărțit.</p>
                  <p>Domesticitatea s-a împrăștiat în tăcere.</p>
                  <p>Nemezida a fost propițiata...</p>
                  <p>Dar Vania și-a asigurat o familie într-o lume mai bună, căci din acest moment, în credința satului, dacă Vania rămânea în această vale a plângerii „cuconaș“, un „puiu de boier“ din familia Răutu, în fața lui Dumnezeu, pe cealaltă lume, el urma să se înfățișeze printre numeroșii copii ai bucătarului Vichentie și ai soției sale Paraschiva.</p>
                  <p>Față de împrejurarea fericită pentru toată casa, că interesul doamnei pentru viața din jurul ei se renăscuse, își permise și Margareta Jozefovna să-i atragă atențiunea asupra siluetei Gafiței, care îi inspira bănuieli legitime.</p>
                  <p>Smaragdița a fost foarte atașată de sora ei de lapte, de care nu se despărțise niciodată.</p>
                  <p>Era deajuns, pentru descoperirea adevărului, o singură privire aruncată asupra Gafiței, care, totdeauna voinică, stătea, acuma enormă în fața ei, plecând capul în jos și ștergându-și ochii cu mâneca.</p>
                  <p>Rămase singure în iatac, Smaragdița o întrebă cu blândețe:</p>
                  <p>— Cine-i? Am să spun boierului, și oricine o fi te va lua.</p>
                  <p>Gafița plângea în hohote, fără a răspunde.</p>
                  <p>Smărăndița o luă cu bunătate de mână și insistă:</p>
                  <p>— Se întâmplă nenorociri de aiestea. Voi fetele sânteți proaste și credeți pe orice pierde-vară. Dar nu-i nimic. Oricine o fi, n-o îndrăzni să se deie în lături când îi va vorbi boierul. Spune-mi, cine-i?</p>
                  <p>Gafița căzu în genunchi și îmbrățișă picioarele stăpânei, și, printre sughițuri de plâns, abia se auzi:</p>
                  <p>— Graful, graaful!..</p>
                  <p>Smaragdița simți ca o împunsătură de cuțit în inimă. Un cerc de fier îi strânse capul și-i stinse lumina din ochi.</p>
                  <p>Peste mai multe clipe de tăcere, abia putu șopti ea cu dezgust:</p>
                  <p>— Pleacă! Pleacă!</p>
                  <p>Mai târziu, mama Zoița o găsi fără simțire jos, înaintea icoanei...</p>
                  <p>Totuși această lovitură parcă a servit ca un stimulent, care a ajutat pe Smaragdița să-și biruiască marasmul sau poate să-și înăbușe în adâncimile subconștientului regretul.</p>
                  <p>Ea găsi în sine chiar energia să se intereseze de soarta Gafiței și puse la cale căsătoria ei cu feciorul Nicache, care pentru o zestre bogată era gata să „acopere păcatul“.</p>
                  <p>Coana Anica Mesnicu, după ce primejdia trecuse, își reluase ocupațiunile și peregrinațiunile.</p>
                  <p>Ea sosi din nou într-o zi la Năpădeni, pentru o panahidă, cerută de moravuri în anumite răstimpuri la mormintele recente.</p>
                  <p>Smaragdița a luat parte de data aceasta cu oarecare interes la pregătiri, deși încă nu-i era îngăduit să vadă mormântul Soniei.</p>
                  <p>Coana Anica, cufundată în ornamentarea complicată a „colivei“, își descărca noutățile, aflate pe la curțile boierești, și deodată se bătu peste gură cu palma și se îndreptă cu vioiciune spre Smaragdița:</p>
                  <p>— Doamne, iartă-mă! Am uitat vestea cea mai nouă! Știi pe graful nostru — leahul cela? M-a mirat că de mult nu l-am mai văzut pe aicea. N-a venit măcar să întrebe de sănătate, nici la dumneavoastră în Năpădeni, nici aiurea. Și acum ce am aflat, soro dragă! A fost un mare scandal la club, sfadă grozavă, cu bătăi, la joc de cărți, bucluc mare! Și atunci cică graful n-a mai putut sta în <hi rend="italic">polc</hi> și a dat <hi rend="italic">ostavcă</hi>. Și s-a dus îndată, nu se știe unde, și dus a rămas!</p>
                  <p>Smaragdița asculta în tăcere, eu buzele strânse de dezgust, cu fața acoperită de paloare; apoi se ridică și hotărât declară coanei Anica:</p>
                  <p>— Mă duc și eu cu dumneata, coană Anică, la panahidă. Nu mai pot răbda! N-am văzut până acuma mormântul sărmanei copile.</p>
                  <p>Obiecțiunile au fost zadarnice. Când s-au auzit clopotele de la biserică, și a fost tras „faetonul" la scară, Smaragda se așeză în trăsură alături de coana Anica.</p>
                  <p>În biserică nu se găseau decât două-trei bătrâne. Popa Vasile și dascălul Andronache, la vederea cucoanei Smaragda, au oficiat cu sârguință și solemnitate. Smaragdița în tot timpul slujbei a stat în genunchi, rugându-se din tot sufletul ei îndurerat, străină de lumea din jurul ei.</p>
                  <p>Când preotul s-a îndreptat spre mormântul din curtea bisericii, ea pășea ferm alături de coana Anica și, căzând în genunchi, și-a pus fruntea pe piatra de marmoră.</p>
                  <p>Popa Vasile cu dascălul Andronache, sfârșindu-și citirile, ca să nu mai tulbure rugăciunile mamei, s-au retras discret. Au plecat și babele. Coana Anica s-a dat puțin la o parte și ea și, așezată pe o bancă de piatră, la ușa bisericii, aștepta smerit.</p>
                  <p>Deodată ea tresări: fața Smaragdiței parcă radia de lumină, ochii ei ardeau, dar ardeau de extaz, de bucurie senină; un surâs fericit îi întredeschidea gurița.</p>
                  <p>Coana Anica, surprinsă și speriată, se ridică în picioare.</p>
                  <p>Smaragdița, fără să-și întoarcă capul, își întinse mina spre ea și o chemă:</p>
                  <p>— Coană Anică, coană Anică! Vezi, vezi? Maica Domnului! Iaca, acolo stă în lumină cu Soniușa mea în brațe, care râde și mă blagoslovește! M-a iertat! M-a iertat! Ah, Doamne! — și își puse din nou pe marmora rece a mormântului fruntea ei parcă luminată de o aureolă.</p>
                  <p rend="center">* * *</p>
                  <p>Peste puțină vreme, liniștindu-se, Smaragdița, înseninată, parcă ușurată sufletește, a plecat spre casă, fără să mai adreseze un cuvânt coanei Anica.</p>
                  <p>Și acasă n-a stat de vorba cu nimeni. Dar luându-și rămas bun de la toată lumea, plecând înspre iatac, ea sărută pe neașteptate mâna lui Iorgu Răutu, surprins și bucurat; apoi s-a închis în iatacul ei.</p>
                  <p>Multă vreme a stat Smaragdița, potolită în fotoliul ei; apoi, găsind în bibliotecă romanul de Georges Sand „Indiana“, cu mișcări hotărâte și măsurate îl băgă în sobă și, cu o pagină ruptă din „Niva“— pagina cu portretul împărătesei Eugenia — aprinsă la candelă, îi dete foc și mestecă cu cleștele până ce nu mai rămase decât un morman de file carbonizate.</p>
                  <p>În flăcările „Indianei“ a fost arsă și Mignonetta — Smaragdița; iar din cenușă a răsărit Smaragda Theodorovna Răutu, stăpâna Năpădenilor.</p>
                  <p rend="center">* * *</p>
                  <p>Pacea și liniștea domneau din nou la Năpădeni.</p>
                  <p>Îndatoririle de gospodină și de mamă i-au dat Smaragdei Theodorovna puterea să-și gonească până și reminiscențele din romanul Mignonettei.</p>
                  <p>Ea privea trecutul ca un fel de vis bolnav, suferit de o eroină închipuită — Indiana sau Lelia, cari nu puteau avea nimic comun cu Smaragda Theodorovna, matrona austeră a societății județene și castelana respectată a Năpădenilor.</p>
               </div>
               <div type="div3">
                  <head>
                     <label>Capitolul XLVI. </label>Grația divină</head>
                  <p>Numai amintirea Soniei provoca o vreme în sufletul Smaragdei Theodorovna o acută durere și conștiința de vină, pe care căuta s-o ispășească prin refugiul în religie.</p>
                  <p>Dar și aici veni în curând mângâierea.</p>
                  <p>Smaragda Theodorovna nu lipsea de la nicio slujbă la biserică și mereu invita la curte pe părintele Vasile — ajuns mare favorit — pentru diferite rugăciuni, sfințire de apă și alte mici servicii.</p>
                  <p>Grația divină n-o părăsise. Mai multe viziuni au creat o strânsă, o intimă legătură între ea și Divinitate; Maica Domnului, cu care se găsea în contact aproape zilnic, a absolvit-o de păcat, hărăzindu-i și un semn material de reconciliere cu sufletul Soniei.</p>
                  <p>Puțină vreme după ce deosebita protecție a Providenței i-a fost manifestată la mormântul Soniei, Smaragda Theodorovna veni intr-o zi din biserică mai senină și mai împăcată cu sine, cum se întâmpla de obicei în zilele când primea vreun mesagiu din partea puterilor divine.</p>
                  <p>În acea seară mama Zoița fu surprinsă foarte când i se porunci să așterne pentru conu Iorgu în iatac: stăpâna primise de la Maica Domnului făgăduința că locul Soniei nu va mai rămânea multă vreme gol.</p>
                  <p>Bătrâna, bucuroasă, se plecă până la pământ în fața icoanei Maicii Domnului.</p>
                  <p>Din acest moment iatacul conjugal n-a mai fost dezertat de Iorgu Răutu.</p>
                  <p>Nașterea unui al treilea fiu, Costea, dovedi însă că ceasul ispășirii depline nu sosise încă.</p>
                  <p>Smaragda Theodorovna își birui decepția.</p>
                  <p>Și o nouă recrudescență a exaltării sale religioase îi dădu în curând seninul implorat de ea al milei Domnului.</p>
                  <p>Ea se ruga cu multă smerenie și râvna la Maica Domnului să-i dăruiască, în semn de desăvârșită absoluțiune, în locul Soniei o altă fetiță.</p>
                  <p>Și ruga aceasta i-a fost auzită.</p>
                  <p>Un an după nașterea lui Costea, ea anunță lui Iorgu, cu mare bucurie, vestea cea buna:</p>
                  <p>Stând la rugăciune în fața Icoanei Maicii Domnului, ea văzu cum Icoana se lumina de lumină nepământească, și Maica Precista, cu Sonia în brațe, blagoslovind-o cu multă milă, îi întinse fetița, care a îmbrățișat-o și a sărutat-o cu drag.</p>
                  <p rend="center">* * *</p>
                  <p>Astfel fu născută Mașa, și Smaragda Theodorovna a rămas ferm convinsă toată viața că în aceasta reînviase chiar sufletul Soniei.</p>
                  <p>Cu vremea, exaltarea religioasa a Smaragdei Theodorovna s-a transformat în convingerea din ce în ce mai adâncă, mai nestrămutată, că ea este un „vas ales“, un organ al Providenței, ale cărui puteri nu izvorăsc din lutul ei pământesc.</p>
                  <p>Au trecut ani până ce procesul acesta a fost desăvârșit, și în județul S*** a fost întronată autoritatea infailibilă a unei matrone sfinte și austere care, ca orice teocrație, exercita o implacabilă cenzură de moravuri asupra societății județene și, mai cu seamă, asupra elementului feminin.</p>
                  <p>Dar chiar de la începutul acestei evoluții Smaragda Theodorovna a găsit în sentimentul ei religios puterea de a arunca un văl asupra anilor vijelioși ai tinereții.</p>
                  <p>Chiar clipele acele de ispită și de încercări, ea ajunsese aproape să le asemene cu cele patruzeci de zile din pustiu, care-i pregăteau calea spre slavă și grația divină.</p>
                  <p>Sinceritatea ei impunea și lui Iorgu Răutu dacă nu aceeași convingere, dar resemnarea față de o credință, care prin însăși firea ei era tot așa de inscrutabilă ca și căile Domnului — și cu atât mai mult că inteligența și tăria de voință a Smaragdei Theodorovna treceau cu mult peste resursele lui Iorgu Răutu.</p>
                  <p rend="center">* * *</p>
                  <p>Pacea și liniștea în căsnicia Răuteștilor nu mai puteau fi tulburate.</p>
                  <p rend="center">* * *</p>
                  <p>Iar Vania?</p>
                  <p>Vania creștea sub îngrijirile „mamei“ Irina și, fără să știe, absorbea prin toți porii săi sufletești efluviile tragediei sentimentale a Smaragdiței.</p>
                  <p rend="center italic">(Sfârșitul prologului)</p>
               </div>
            </div>
         </div>
      </body>
   </text>
</TEI>
